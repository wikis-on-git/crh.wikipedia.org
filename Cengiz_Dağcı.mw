'''Cengiz Dağcı''' ([[1920]] [[mart 9]] d.) – belli [[qırımtatar]] yazıcı.
Qırımda [[Yalta]] şeeriniñ civarındaki [[Gurzuf]] qasabasında doğdı.

== Tercimeial ==
Cınğız Dağcı [[1920]] senesi [[mart 9]]-da [[Gurzuf]]ta doğdı. Babasınıñ adı Emirüsein, anasınıñ adı Fatma. Babası o yıllarda Gurzufta berberlik yapa edi. [[1923]] senesine qadar Emirüsein Dağcınıñ qorantası Gurzufta Demirlibağça maallesinde yaşadı. [[1922]] senesi [[Qızıltaş]]ta ev qurmağa başladılar. 1923–1925 senelerinde evleri qurulıp bitkenge qadar Qızıltaşta Cınğıznıñ emcesi Osman Dağcınıñ evinde yaşadılar.

[[1931]] senesiniñ başında Cınğıznıñ babası Emirüsein Dağcını yaqalaylar. Onı bir qaç ay apishanede “duşman sıfatında” tutalar ve serbest bıraqalar. Emirüsein Qızıltaşqa bir daa qaytmay, [[Aqmescit]]te qala, berberhanelerden birinde berberlik yapa.

Cınğız Dağcı [[başlanğıç mektep]]ni 1931 senesi Qızıltaşta bitire. 1932 senesiniñ baarinde babası Cınğıznı yanına çağırtıp ala. Oğlannı Aqmescitteki 12-nci nümüne mektebiniñ 5-inci “B” sınıfına alalar. Cınğız 1936 senesinden oquvını 13-ünci nümüneviy orta mektepte devam ettire. Bu yılları Qırımda iqtisadiy vaziyet tüzelip başlay. Dağcılarnıñ qorantası biraz ayaqqa turğan soñ, niayet qavuşalar, Cınğıznıñ Qızıltaşta qalğan anası, Tevide, Ayşe, Timur ve Halit qardaşları Aqmescitke köçip keleler.

Cınğız Dağcı [[1937]] senesi [[orta mektep]]ni bitirgen soñ, [[Qırım pedagogika institutı]]nıñ tarih fakultetine oqumağa kire.

1939-da [[Ekinci Cihan cenki]] başlana ve [[1940]] senesiniñ [[dekabr 22]]-sinde orduğa çağırıla. [[1941]] senesi avgust ayınıñ ekinci yarısında Dağcınıñ vzvodı alman ve sovet ordularınıñ qarşılıqlı ateşi arasında qala. Cınğız Dağcı ağır yaralanıp esir tüşe. Cenkniñ soñlarına taba Cınğız Dağcı [[Varşava]]da Regina ile tanışıp, [[1945]] senesiniñ iyün ayında evlene.

[[1946]] senesi Cınğız ve Regina [[London]]ğa kelip, mında yerleşeler. Cınğız Dağcınıñ qızı Arzı bar. 1998 senesi Regina hanım vefat etti. Cınğız Dağcı al-azırda Londondaki evinde yaşay.

== Edebiy yaratıcılıq ==
Cınğız Dağcı edebiyatqa bir şair olaraq kirip kele. Onıñ ilk şiirleri [[1936]] senesi gençlik içün neşir etilgen mecmuada derc oluna. 1936 senesi şu mecmuada onıñ “Qış” ve “Qartanay ve eçkisi” serlevalı şiirleri çıqa.

Londonda Dağcı elindeki qalemine can bağışlamağa  tırışa ve [[1947]]–[[1948]] senelerinde rus tilinde “Büyük yalan” serlevalı üç perdelik pyesa yaza. [[1958]] senesiniñ başlarında pyesanı [[türk tili]]ne tercime etip, “Varlıq” neşriyatına yollay. Lâkin pyesa şay da dünya yüzü körmey. 

1949-da öz evi ve loqantasına saip olğan soñ, eline qalem almağa imkân buldı, yazıcılığını biraz bolca devam ettirdi. Ve, 1956 senesi “Arqadaşım Maqsud” serlevalı qırq saifelik bir ikâye yaza. İkâyeniñ müsveddesini Türkiyege “Varlıq” neşriyatına yollay. Lâkin neşriyat ikâye daa biraz uzatılsa derc oluna bilir, dep oña cevap yaza. “Arqadaşım Maqsud” şay da basılmay qala. 1956 senesi Dağcı “Varlıq” neşriyatına “Qorqunç yıllar” romanınıñ müsveddesini yollay. Aynı şu senesi roman ayrı kitap olaraq dünya üzü köre. Bundan soñ bir sıra romanlar neşir olundı.

== Kitapları ==

* [[Korkunç Yıllar]] (1956)
* [[Yurdunu Kaybeden Adam]] (1957)
* [[Onlar da İnsandı]] (1958)
* [[O Topraklar Bizimdi]] (1966)
* [[Dönüş]] (1968)
* [[Genç Temuçin]] (1969)
* [[Ölüm ve Korku Günleri]] (1970)
* [[Badem Dalına Asılı Bebekler]] (1972)
* [[Üşüyen Sokak]] (1972)
* [[Anneme Mektuplar]] (1988) 
* [[Yoldaşlar]] (1992) 
* [[Biz Beraber Geçtik Bu Yolu]] (1996) 
* [[Bay Markus Burton`un Köpeği]] (1998)
* [[Bay John Marple`ın Son Yolculuğu]] (1998) 
* [[Hatıraları: Yansılar]] (4 cilt, 1990-1993)
* [[Ben ve İçimdeki Ben]] (1994) 
* [[Hatıralarda Cengiz Dağcı]] (1998)

{{DEFAULTSORT:Dağcı, Cengiz}}
[[Kategoriya:Yazıcılar]]
