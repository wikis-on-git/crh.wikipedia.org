'''Eşref Şem’i-zade''' ([[1908]], [[iyün 21]] – [[1978]], [[mart 11]]) – belli şairdir.

== Tercimeial ==
Eşref Abduraman oğlu Şem’i-zade [[1908]], [[iyün 21]] [[Kezlev]] şeerinde halq ocası qorantasında doğdı. [[Rüşdiye]] mektebini bitirgen soñ o [[Aqmescit]]ke barıp, andaki Sovet fırqa mektebine ({{lang-ru|Совпартшкола}}) oqumağa kire. Soñ Kezlev civarındaki [[Atay]] köy şurasında oquv evi müdiri olaraq çalışıp başladı.

[[1927]] senesi Eşref Şem’i-zade arap elifbesinden latin elifbesine keçüvni azırlav komissiyasına kâtip olaraq tainlendi. Bundan da ğayrı aynı seneden [[1929]] senesinece o, “Köz aydın” mecmuasınıñ muarriri olıp çalıştı.

[[1930]] senesi Eşref Şem’i-zade [[Moskva]]daki kinematografiya institutınıñ edebiy-stsenariy şübesine kire. [[1932]] senesi o Qırımğa qaytıp kele. Aqmescitte Devlet neşriyatında bediiy edebiyat bölüginiñ müdiri olıp çalışa. Qırım yazıcılar ittifaqını teşkilâtlandıruv işlerinde faal iştirak ete. [[1935]] senesinden [[1937]] senesine qadar Qırım yazıcılar ittifaqınıñ kâtibi olaraq çalışa. 

[[1937]] senesi Qırımda ve bütün memlekette belli alim, yazıcılarğa qarşı basqı deviri üküm süre. Eşref Şem’i-zade de duşmanlıq hışımına oğray. [[Ekinci Cihan cenki]] arfesinde, [[1941]] senesi [[iyün 24]]-te Eşref Şem’i-zadeni Aqmescit İçki İşler Halq Komissarlığı (НКВД) zindanlarına taşlaylar. Soñra [[Sibir]]deki [[İrkutsk]] şeerine yollaylar. [[1942]] senesi onıñ cinaiy işinde bir türlü temel tapılmağanından, icatkârnı azat eteler. Qırım alman basqıncılarınıñ qolunda olğanından sebep, şair [[Orta Asiya]]daki dostlarına ketmege mecbur ola. Anda cenk bitkence buluna, çeşit işlerde çalışa. Özbek yazıcıları onı [[Ferğana]] vilâyet gazetasına mesül kâtip olaraq tayin eteler.

[[1944]] senesi Eşerf Şemi-zade, Qırımnıñ alman basqıncılarından azat etilgenini eşitip, yolğa çıqa. O, [[mayıs 17]] künü Qırımğa kelip, qorantasınen qavuşa. Sabası ise bütün qırımtatar halqı ile Vatandan [[sürgün]] etile.

[[1948]] senesi sevimli halq şairi Eşref Şemi-zadeni sovet akimiyeti ekinci defa apishanege qapattı. [[Stalin]]niñ vefatından soñ siyasiy yımşaluvlar neticesinde qurtulıp, Şem’i-zade [[Özbekistan]]da [[Yangiyol]] şeerinde yaşağan qorantasınen qavuşa. Soñra [[Taşkent]]te yerleşe. Anda Ğafur Ğulâm adına neşriyatta özbek klassik edebiyatı bölüginde çalıştı, soñ o bölüginiñ müdiri ola.

Eşref Şem’i-zade [[1978]] senesi [[mart 11]]-de [[Moskva]]da ağır hastalıqtan vefat etti. Özüniñ vasiyeti yerine ketirelerek, qorantası ve dostlarınıñ ğayreti ile Qırımğa ketirilip, [[İslâm Terek rayonı]]nda [[Eski Qırım]]ğa yaqın [[Aqçora]] köyüniñ mezarlığında defn etildi.

== Edebiy yaratıcılıq ==
Eşref Şem’i-zadeniñ birinci şiirleri [[1923]] senesi matbuatta basılıp başladı. Şairniñ [[1925]]-[[1930]] seneleri yazılğan “Aqşam deñiz yalısında” (1925), “Yırlarım” (1925), “Şaylı qız” (1927), “Arıqbaş eteginde” (1928), “Asret” (1930) kibi şiirleri gençlikke bağışlana.

[[1933]] senesi Eşref Şem’i-zade birinci beşyıllıqnıñ qocaman inşaatı olğan meşur “DneproGES” qurucılığına bağışlanğan “Dneprelstan” poemasını yaza. Poema şairge nam  ketirdi. Eser [[1936]] senesi [[rus tili]]ne tercime etilip, “Qırımnıñ ebebiyat ve sanatı” (Литература и искусство Крыма) mecmuasında basıldı.

Şair aynı zamanda tercime işinen oğraştı. [[Vilyam Şekspir]]niñ “On ekinci gece” faciasını, [[Aleksandr Puşkin]]niñ, [[Mihail Lermontov]]nıñ, [[Nizamiy]]niñ ve digerlerniñ eserlerini tercime etti.

[[Sürgünlik]] devirinde [[1960]] – [[1970]] seneleri edipniñ yaratıcılığı küçlü bir aqıntı olaraq inkişaf etti. 1965 senesi onıñ “Qaval” adlı birinci şiirler cıyıntığı çıqtı. “Toğan qaya” (1969), “Şiirler ve poemalar” (1978) adlı cıyıntıqlarına kirgen şiiriy eserleri cenkten soñki qırımtatar şiiriyetinde yañı burulış nümüneleri oldılar. Onıñ “Programmanı oquğanda”, “Çolpanğa doğru”, “Yol berme!”, “Emeksever mağrur halqım” ve daa çoq şiirleri, bunıñ kibi de “Qırqlama” adını alğan qırq dane sekizligi şairniñ yüreginden qaynap çıqqan inci daneleridir. Şairniñ eñ belli eserlerinden biri  “Közyaş divar” destanıdır. Bundan da ğayrı “Ömür ve yaratıcılıq” (1974), “Halq hızmetinde” (1977) adlı maqaleler cıyıntıqları basılıp çıqtı.

{{DEFAULTSORT:Şem’i-zade, Eşref}}
[[Kategoriya:Şairler]]
