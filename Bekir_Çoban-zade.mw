'''Bekir Vaap oğlu Çoban-zade (Sıdqiy)''' (1893 mayıs 15 - 1937 oktâbr 13) - ulu [[qırımtatar]] medeniyet erbabıdır.

Bekir Çoban-zade 1893 senesi mayıs 15(27)-te [[Qarasuvbazar]] şeerinde, çoban Vaap aqaynıñ qorantasında doğdı. İlk ve orta tasilini Qarasuvbazardaki ruşdiye mektebinde aldı. 1909 senesi [[İstanbul]]ğa ketip, Sultanyie litseyinde (şimdiki Galatasaray litseyi) oqumağa kirdi. Aynı zamanda andaki [[Qırımtatar talebe cemiyeti]] adlı siyasiy teşkilâtqa aza oldı.

1914 senesi [[I Cian cenki]] başlanğanı sebebinden, Qırımğa qayttı. 1915 senesi [[Ades]]ke ketip, az bir müddet andaki institutlarda rusça oqudı. 1916 senesi [[Macaristan]]ğa yollanıp, Budapeşt universitetiniñ şarq tilleri bölügine kirdi. Universitette oquğan vaqtında XII asırğa ait [[Kodeks Kumanikus]] adınen belli olğan qırımtatar yazma yadikârlığı üzerinde çalışaraq, 1919 senesi mayıs 18-de onı doktorlıq dissertatsiyası sıfatında qorçalap, professorlıq ilmiy unvanını qazandı. Bir qaç vaqıt [[Budapeşt]] ve [[Lozanna]] universitetlerinde çalıştı.

1920 senesi iyül 8-de Qırımğa qaytıp, [[Totayköy]]deki pedagogika tehnikumında ocalıq etti. 1922 senesi Qırım universitetiniñ şarq bölügine işke kirdi. 1924 senesinden repressiyağa oğramasına qadar Azerbaycan universitetinde çalıştı. Öz devriniñ eñ körümli türkşınaslarından olaraq, olarnen ilmiy maqale ve kitallar neşir ettirdi.

“Anañ qayda?” adlı ilk şiiri 1913 senesi İstanbulda çıqqan “Yaş tatar yazıları” mecmuasında neşir olundı. Bir çoq şiiri 1928 senesi Aqmescitte basılğan “Boran” kitabında, 1935 senesi [[Romaniya]]da çıqqan “Qırım şiirleri” cıyıntığında, 1955 senesi İstanbulda Battal Taymaz tarafından azırlanılğan “Qırımlı Bekir Çoban-zadeniñ şiirleri” kitabında, 1971 senesi Taşkentte basılğan “Şiirler” kitabında dünya yüzü kördiler. 

Bediiy icadınıñ eñ gürdeli devri - Budapeştte oquğan devri oldı. O yılları yazıp qaldırğan “Qaval sesleri” adlı elyazması yaqınlarda Türkiyede neşir etildi. 

1937 senesi yanvar 28-de Kislovodsk şeerinde raatlıqta bulunğanda apiske alındı. Oktâbr 12-de makeme etilip, ertesi künü qurşunlandı.

== Menbalar ==
# [http://www.qirim.net/ QIRIM.net]
# Дмитрий Павлович Урсу «Бекир Чобан-заде. Жизнь. Судьба. Эпоха.» Симферополь, 2004

== Bağlantılar ==
* [http://medeniye.org/node/541 Alem-i Medeniye kitaphanesinde Bekir Çoban-zadeniñ şiirleri]
* Kitap: [[Safter Nagaev]], [http://www.yanidunya.org/?p=170 İşte saña, çoban oğlu!] [[Yañı Dünya]], [[Zera Bekirova]], [[2008]]-03-29

{{DEFAULTSORT:Çoban-zade, Bekir}}
[[Kategoriya:Tilşınaslar]]
[[Kategoriya:Şairler]]
[[Kategoriya:Medeniyet erbapları]]
[[Kategoriya:1893 senesinde doğğanlar]]
[[Kategoriya:1937 senesinde ölgenler]]

[[az:Bəkir Çobanzadə]]
[[en:Bekir Çoban-zade]]
[[ja:ベキル・チョバンザーデ]]
[[ru:Чобан-заде, Бекир Ваапович]]
