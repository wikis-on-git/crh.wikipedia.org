'''Derviza''' - [[Qırım]]da peyda olğan, Küz Bayramı ya da Bereket Bayramı da degen bir halq bayramıdır. Sentâbr ayında yapılır. [[Tepreç]]ten farqlı olaraq Derviza bir tamam [[Qırımtatar]]larnıñ bir arağa ketirgen umumhalq yığılışıdır. Qırım diasporasında yapılmaz.

Birinci Qırım Dervizası [[1923]] senesi Qırımnıñ [[Sudaq şeer şurası|Sudaq bölgesiniñ]] [[Qutlaq]] köyünde teşkil etilgen edi. Bu Dervizada Qırımnıñ bütün köşelerinden adamlar yıqılışıp, o bir umumhalq milliy bayramına çevirilgen edi. Dervizağa Qırım ükümetiniñ başı [[Veli İbraimov]] da iştirak etti ve dervizanı o açqan edi. Qırımnıñ eñ namlı oyuncısı [[Hayri Emir-zade]] de özüniñ sanatınen Dervizanı yaraştırğan edi. 1924 senesi ise Qırımnıñ eñ balaban köyü sayılğan [[Üsküt]]te ekinci Qırım Dervizası olğan edi. Bu Dervizada da Veli İbraimov iştirak etip Dervizanı kene o açıp ğayet eyecanlı bir  çıqış yapqan edi. Dervizanıñ esas noqtaları: milliy küreş, at çapışı,  salıncaq tepiş, oyunlar, yırlar, çeşit kütleviy eglenceler, mukâfatlar berüv, aşlar-suvlar, çıñlar aytmaq, ağır ava-qaytarma oyunları edi.

Qırımtatarlarnıñ bu güzel Derviza bayramı [[sürgünlik]]te de unutılmadı ve alay keçken horluqlardan endi közüni açqan halq, 1968 senesi [[Taşkent]] yaqınındaki [[Çırçıq]] şeerinde balaban bir Derviza bayramı yasağan edi. Lâkin aynı şu şeerde yasalğan ekinci Dervizanı, milisler, sovet askerleri suvlap köteklep darqatqan, qatılğanlardan bir çoqlarını qapatqan ediler. (Tafsilâtı içün [[Çırçıq vaqiaları]] maqalesine baqıñız.)

Qırımtatarlar Qırımğa kütleviy sürette qaytıp kelgen soñ, 1990 senesi [[Büyük Özenbaş]] köyünde birinci közaydın vatan Dervizası keçirildi. Mında bütün Qırımğa qaytıp kelgenleriniñ aman-aman alayı toplanğan edi.

== Menbalar ==
Rıza Fazıl

[[Kategoriya:Qırımtatar halq bayramları]]
