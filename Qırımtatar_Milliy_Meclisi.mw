'''Qırımtatar Milliy Meclisi''' - [[Qırımtatar Milliy Qurultayı|Qurultayda]] vekiller arasından saylanğan ve Qurultaylar arasındaki devirlerde [[Qırımtatarlar|Qırımtatar halqını]] temsil etken yuqarı vekaletli tek organdır. Meclis, öz çalışmaları aqqında Qurultayğa esap bermekte olıp, Qurultay qararları, mezkür nizamname, milletlerarası uquq normaları ve bu normalarğa uyğan Ukraina qanunçılıq qararları esasında iş köre. Meclis nizamnamesi yapılğan deñişiklikler ve ilâveler, Qurultay tarafından tasdıqlana. Meclisniñ bulunğan yeri – [[Aqmescit|Aqmescit]] şeeri.

Faaliyetlerini teşkilâtlandırmaq içün Meclis: 
* er seviyede saylav yolunen meydana ketirilgen Qırımtatarlarnıñ milliy temsil ve idare organları sistemasını teşkil etip, bu organlarnıñ faaliyetlerini idare ete;
* öz yapısında kerekli olğan bölüklerni, işhane, müessese ve vaqıflar teşkil ete;
* devlet ve cemiyet organlarınen, çet el ve milletlerarası teşkilâtlarınen işbirligi yapa;
* öz kütleviy haber organlarını teşkil ete.  

Meclisniñ baş yolbaşçısı olğan organ – Qırımtatar Milliy Qurultayıdır. 

Qırımtatar Milliy Meclisi: 
* Qurultay qararlarını ömürge keçirir; 
* Qurultay oturumlarını çağırır ve bu oturumlarnı ötkerüv nizamını Qurultaynıñ Çalışma Qaidelerine köre belgiler;
* Meclis Prezidiumını, icra organlarını şekillendirile ve bu organlarnıñ çalışma esaslarını tasdıqlar; 
* Meclis Reisiniñ taqdimi ile Meclis bölükleriniñ ve icra organlarınıñ yolbaşçılarını tayin eter;
* [[Ukraina|Ukrainada]] ve Ukraina sıñırlarınıñ tışında bütün seviyelerde Qırımtatar halqını temsil eter;
* Yañı Qurultayğa iştirak etecek vekil saylavlarını teşkil eter; 
* Yañı Qurultaynıñ birinci toplaşuvında vekâlet aqlarını teslim eter; 

Mecliske 33 kişi saylanır. Meclis toplaşuvları, üç ayda bir kereden az olmayacaq şekilde ötkerilip, Meclis azalarınıñ 2/3-den az olmağan qısmınıñ iştirak etmesinen keçerli sayıla. Meclis qararları, toplaşuvğa iştirak etken azalarnıñ mıtlaqa ekseriyet reyi ile alınır.
 
Nevbetten tış Meclis toplaşuvları: 
* Meclis Reisiniñ qararınen;
* Meclis azalarınıñ eñ az 1/3 qısmınıñ talabınen; 
* Qurultaynıñ Teftiş Komissiyasınıñ talabınen; 
çağırılır. Teftiş Komissiyasınıñ azaları, yerli ve regional meclislernıñ ve Qırımtatarlarnıñ Qırımğa qaytuvını qolaylaştırma komitetleriniñ reisleri, Meclis toplaşuvlarına muzakere reyi aqqınen iştirak etebilirler. Meclis, öz toplaşuvlarında Teftiş Komissiyası tarafından muzakere etilmesi talap etilgen meselelerni muzakere etip, bu meseleler aqqında qarar almağa mecburdır. Meclisniñ ve Meclis bölükleriniñ faaliyetleri, Meclis toplaşuvları arasındaki devirlerde Meclis Prezidiumı tarafından idare etilir.

== Meclisniñ qurulışı ==
* '''Prezidium'''
* '''Reis'''
** Birinci Reis muavini
** Reis muavini
* '''İnformatsion talil merkezi'''
* '''İdareler'''
** İçtimaiy-iqtisadiy ve gumanitar siyaset idaresi
** Yerli ve regional meclis faaliyetlerini koordinatsiya etme idaresi
** Siyasiy ve uquqiy işler idaresi 
** Cemaat ve milletlerara teşkilâtlar ve kütleviy haber vastaları ile munasebetler idaresi
* '''Hızmetler'''
** Uquq hızmeti
** Protokol hızmeti
* '''Komissiyalar ve iş gruppaları'''
* '''Kâtibiyet'''
* '''Vatandaş qabul оdası'''

[[Category:Qırımtatar milliy idare sisteması]]

[[en:Mejlis of the Crimean Tatar People]]
[[ru:Меджлис крымскотатарского народа]]
[[tr:Kırım Tatar Millî Meclisi]]
[[uk:Меджліс кримськотатарського народу]]
