'''Kerim Camanaqlı'''  (aqiqiy adı '''Kerim Reşid oğlu Reşidov'''; [[1905]]-[[1965]]) - belli [[qırımtatar]] şairi, edebiyat ve folklor alimi.

Kerim Reşidov 1905 senesinde [[Kezlev]] şeeriniñ cıvarında [[Camanaq]] köyünde doğdı. Qardaşı [[Mennan Camanaqlı]] da Qırımnıñ belli şairlerinden edi. Köydeki mektepni bitirgen soñ [[Aqmescit]]ke ketip muallim olmaq içün evelâ Pedagogika Mektebi soñra Pedagogika İnstitutında oqudı. Til ve edebiyatnen alaqâlı edi. 

İlk şiirlerini talebelik yapa ekende yazmağa başladı. Şiirleri [[Yañı Dünya]], [[Yaş Quvet]] gazetaları ve [[İleri]] mecmuasında neşir etildi. 1927 senesinde “Azatlıq Şarqıları” adlı şiir kitabı neşir etildi. Yazıcılar Birligine kirgen soñ Rus ve Qazan Tatar yazıcılarnen munasebetlerini quvetlendirdi. Qazan tatar qızı Reşide hanımnen evlendi. 1937 senesinde [[Üsein Şamil Toqtarğazı]] aqqındaki tezinen doktor diplomını aldı. Kerim Camanaqlı, qırımtatarlar arasında özüniñ edebiyatı aqqında doktor tezi yapqan ilk alimlerden birevidir. Onıñ qılavuzlığında qırımtatar folklorı sistematik olaraq tedqiq etilmege başlandı. Köylerge ilmiy eyyetler yiberilip, elyazma edebiy eserlernen, yır, [[çıñ]], [[mane]], masal kibi sözlü eserler toplandı. Kerim Camaqlınıñ [[Çıñ ve Maneler]] (1940 s., Aqmescit), [[Qırımtatar Masalları]] (1941 s., Aqmescit; 2008 s. yañıdan çıqarıldı) kitapları neşir etildi.

Halq ikâye ve destanlarından [[Aşıq Ğarip]], [[Qoplandı Batır]], [[Qozu Kürpeç]]niñ qırımlılar arasındaki deñişik variantlarnıñ taptı.
1935-1941 seneleri arasında Qırım Til ve Edebiyet Tedqiat İnstitutı müdiri olıp vazife yaptı. 1941 senesinde [[II Cian cenki|cenkke]] qoşuldı, 1942 senesinde Qırım işğal etilgen soñ ailesinen beraber Qazanğa köçti. 1944 senesinde Qırım özüniñ öz halqına yasaqlanğanı içün bir daa Qırımğa qaytamadı.

1944 senesinde cenk bitkenge qadar [[Samarqand]] Pedagogika İnstitutında çalıştı. 1945 senesinde Qazanğa ailesiniñ qatına keldi, lâkin Qazanğa yerleşmesine musaade etilmedi. Sürgünlük yeri olaraq [[Tataristan]]daki Alaboğa seeri teyin etildi, yigirmi sene muallimlik yaptı. 1965-de vefatına qadar anda ömür sürdi.

Qırımğa qaytamasa da, Alaboğada ekende [[Özbekistan]]daki tuvğanları ve arqadaşlarınen körüşme imkânı taptı. [[Taşkent]]teki [[Yusuf Bolat]] ve diger arqadaşlarinen halq masallarınıñ yañı derlemelerin azırladı.

==Menbalar==
* Milli Folklor Dergisi, S-65 Prof. Dr. Elfine SİBGATULLİNA

{{DEFAULTSORT:Camanaqlı, Kerim}}
[[Kategoriya:Yazıcılar]]
[[Kategoriya:Şairler]]
[[Kategoriya:Alimler]]
[[Kategoriya:1905 senesinde doğğanlar]]
[[Kategoriya:1965 senesinde ölgenler]]
