'''[[Qırım]] [[tarih]]ı''':

== Qadimiy zaman ==
[[Qırım dağları]]nen yalı boyunıñ eñ qadimiy ealisi - [[tavrlar]]. 60-tan ziyade abide tapıldı. Tavrlar Avropa (tar yüzlü) ırqına mensüpler. Milâttan evel III asırda faal sürette [[skitler]]nen qarışmağa başladılar ve milâttan soñ I asırında tavroskitler olaraq belli oldılar.

M.E. (milâttan evel) XII – VIII asırlar. Qırımda [[kimmerler]], köçebe-ayvanasravcılar yaşağan edi. Qırımda eki kimmer abidesi açıldı: [[Mambet Eli]]  köyünde ([[Aqmescit]] ve [[Saq]] şeerleri arasında) ve [[Qırq İşün]] köyünde ([[Canköy]] şeerinden biraz şimalde). 

[[M.E. VII asır]]. [[Skitler]]niñ yaqın kelüvi neticesinde kimmerlerniñ büyük bir qısımı [[Anadolu]]ğa çekineler.

M.E. VII – IV asırlar. Yarımada çöllerinde avropalaşqan skitlerniñ köçebe ömür keçirgen devri.

[[M.E. 480 senesi]]. Qadimiy [[yunanlar]] Anadoludaki [[Milet]] şeerinden [[Kerç yarımadası|Kerç]] ve [[Taman yarımadası]]na köçeler ve [[Bosporos Devleti]]niñ esasçısı olalar (paytahtı – [[Pantikapeyon]] şeeri).

M.E. 422 – 421 seneleri. [[Qara deñiz]] cenübiy yalısındaki [[Herakleya]] şeerinden kelgen yunanlar Qırımnıñ cenübiy qısımında [[Hersonesos]] şeerine esas qoydılar. Qırımnıñ ealisi – yunanlar, tavrlar, skitler – ziraatçılıq ve bereketlik ilahisi [[Artemis]]ke sığınalar.

M.E. III—II asırlar — Skit memleketiniñ [[Özü]] özeni boylarından Qırımğa avuştı. [[Neapolis]] şeerinde skit devleti öz paytahtınen peyda ola.

[[M.E. II asır]] — [[Skilur]]nen onıñ oğlu [[Palak]] yolbaşçılığı altında [[skitler]] deñiz limanları oğrunda yunan şeerlerinen cenkleşip başlaylar. Yunanlarnıñ tarafdarı [[Pontos devleti]]niñ ükümdarı [[VI Mitridat Eupator]] Qırımğa Diofant yolbaşçılığı altında ordular yolladı. Diofant ordusı skit memleketini tar-mar etip yunan şeerlerini Pontos terkibine kirsetti.

M.E. II – I asırlar. Skitler qabilesine yaqın olğan [[sarmatlar]] Qırımğa kireler. Cismaniy ceetten avropalaşqan, tomalaqbaşlı. Qırımnıñ cenübiy-ğarbiy topraqlarına yerleşeler. Skitlernen assimilâtsiyağa oğraylar.

[[M.E. 63 senesi]] — Pontos [[Roma İmperiyası]] tarafından feth etildi, Qırım şeerleri [[romalılar]]nıñ nezaret altına keçeler. Romalılar [[Haraks]] ([[Ay Todor burnu]]da) ve [[Hersonesos]] şeerlerine yerleşeler.

M.S. (milâttan soñ) II asırnıñ ekinci yarımı — Bosporos devleti soñki qalğan Qırım skitlerinen küreşe. Skitler mağlübiyetke oğradılar ve yerleri Bosporos, Roma ve sarmatlar arasında bölündi.

M.S. III asırnıñ ortası — [[Gotlar]] istilâsı. Olar romalılarnen sarmatlarnıñ bütün müstemlekelerini ([[Hersonesos]]tan başqa) basıp alıp [[Bosporos devleti]]ni öz nezaret altına qoyalar. Romalılar Haraks ve Hersonesosnı taşlaylar ve tamamıyle yarımadadan keteler.

== Erte Orta asırlar ==

IV asırnıñ soñu – V asırnıñ başı. Yarımadağa [[hunnular]] ve olarnen beraber [[alanlar]] kirip keleler. Olar [[got devleti]]ni ve [[Bosporos Devleti]]ni tamamıyle yoq ettiler. Soñ hunnular Qırımdan şimaliy yalıboyuna keteler.

527-533 seneleri [[Kerç yarımadası]]ndaki hunnularnıñ bir qısımı hristian dinini qabul ettiler.

IV—V asırlar — [[Bizans İmperiyası|Roma (Bizans) İmperiyasınıñ]] Qırımnıñ dağlı rayonlarında iqtidarı yavaş-yavaş tiklenip başladı. Hunnular istilâsından soñ sağ qalğan gotlar Bizans iqtidarını qabul ettiler.

VI asırnıñ soñu - [[Türkiy Qağanat]]nıñ orduları şarqiy Qırımğa kirip vaqtınca Bosporosnı basıp aldılar.

[[VI asır]]nıñ soñu – [[VII asır]]nıñ birinci yarısı. Şarqiy Qırım [[bulğar qabileleri]]niñ birligine kire.

[[VII asır]]nıñ soñunda hazarlar deyerlik bütün Qırımnı zapt eteler, faqat Hersonesos Bizans iqtidarınıñ altında qaldı.

[[IX asır]]nıñ soñu. [[Peçenegler]] [[Hazar Qağanatı]]nı darma-dağın ettiler, Qırımğa kirdiler ve Hersonesosqa ketken kervan yolunı nezaretke aldılar.

[[XI asır]]nıñ birinci yarısı [[XII asır]]nıñ soñu. Qıpçaqlar çöl tarafnı, Qırımnıñ cenübiy yalı boyunı ve Rus [[Tmutarakan knâzlığı]]nıñ meydanını elde ettiler.

XIII asır - Bizansnıñ iqtidarı zayıflaştı. Müstemlekeleriniñ bir qısmı cenevizlerge keçe, bir qısmı mustaqil [[Gotiya prinsligi]] (ya da [[Teodoro]] prinsligi) olıp ayrıldı.

[[1222 senesi]] [[Selcükler]] [[Sudaq]] şeerinde yerleşmege tırıştılar. [[Cenevizler]]niñ qalesinde türkler qurğan cami qaldı.

1239 senesi Qırımnı [[Batu]] hannıñ [[moğollar|moğol]] ordusı feth etti. Qırımnıñ çölü [[Altın Ordu]]nıñ bir qısmı olıp qaldı.

1255-1260 seneleri [[Altın Ordu]]nıñ hanı [[Berke]] Qırımnı [[Oreng Timur]]ğa berdi.

[[XIII asır]]nıñ 60-ncı seneleri. [[Solhat]] şeerinde (şimdiki [[Eski Qırım]]) [[Buhara]]dan çıqqanlar tarafından cami qurulğan.

[[1289 senesi]] Solhat şeerinde qıpçaqlardan çıqqan doğma qırımlı [[Mısır]] sultanı Malik [[Beybars]]nıñ parasına cami quruldı.

[[1290 senesi]] [[Noğay]] Altın Ordunıñ tümen başı Qırımğa akim oldı.

1294-1295 seneleri Solhat şeerinde latin-fars-qıpçaq luğatı “[[Kodeks Kumanikus]]” tertip etildi.

[[1314 senesi]] Solhat şeerinde [[Özbek han]]nıñ camisi quruldı.

1357-1359 seneleri Qırım emir [[Mamay]]ğa ait edi.

XIV - XV asırnıñ ortası - [[Cenevizler]] [[Teodoro prinsligi]]nen Qırımnıñ yalı boyu oğrunda cenkleşeler.

[[1365 senesi]] Cenevizler Sudaq şeerini basıp aldılar ve Altın Ordunıñ hanı [[Canibek]]ten oña ait 18 köyni - [[Qoz]], [[Taraq Taş]], [[Voron]], [[Arpat]], [[Üsküt]], [[Beşevli]], [[El Buzlu]] ve başqalarını satıp aldı.

[[1395 senesi]] Altın Ordunıñ tümen başı [[Taş Timur]] ([[I Hacı Geray]]nıñ dedesi) asabalığı Yurt – Qırımnı qaytarıp aldı.

== Qırım Hanlığı ==

1428 s. I Hacı Geray Litvaniya ulu prinsi Vitautasnıñ qol tutuvınen Qırımğa dava etti, lâkin mağlübiyetke oğrap, Litvaniyağa qayttı.

1433 s., iyün 22. Hacı Geray 5 biñ atlı askernen Solhat şeeriniñ civarında cenevizlerniñ 6 biñ askerini tar-mar etti.

1434 s. Toqtamışnıñ torunı Seyid-Ahmed Hacı Geraynı Qırımdan quvdı.

1452 s. Hacı Geray Altın Ordunıñ hanı Ulu Muhammedni yeñdi ve onı Qırımdan quvdı.

1466 s. Hacı Geray vefat etti.

1467,1469-1475,1478-1514 s.s. Hacı Geraynıñ oğlu I Meñli Geray idare etken vaqıtları.

1485 s. Meñli Geray I Qazan hanı Ibraimniñ tul qarısı Nur Sultanğa evlene. Onıñnen beraber Qırımğa Manğıt ve Secevüt qabileleri kirip keldiler ve şimdiki Canköyden biraz ğarb taraftaki topraqlarğa yerleştiler.

1491s. Meñli Geray Ulu Ordunı Özü ve Don özenleriniñ aşasından 60 biñ asker yardımınen sıqıp çıqardı ve Qara Kermen (şimdiki Oçakiv) qalesini qurdı.
1502 s., iyün 28. Meñli Geray Ulu Ordunıñ hanı Şeyh Ahmedni tar-mar etti. Hanlıqqa Dnestr, Özü ve Don, em de Taman yarımadası ve Qabarda tamam ile qoşuldı. Qırım Hanlığınıñ meydanğa kelüvi yekünlene.

1514 s. I Meñli Geray öldi.

1515-1523 s.s. I Mehmed Geraynıñ idare etüv devri. Han Moskva knâzlığı siyasetiniñ ücüm etici hususiyetini köz ögüne alıp, yañı siyasiy strategiyanı işlep çıqardı.

1521 s. I Mehmed Geray Moskva qoyğan Qazan hanı Şeyh Alini tahttan tüşürdi ve onıñ yerine ağası Sahib Geraynı teklif etti. Mehmed Geray ve Sahib Geraynıñ ordusı Moskvanı yaqtı.

1523 s. I Mehmed Geray vefat ete. Hacı Tarhan ordusı Qırımğa bastırıp kire ve o Doroşenko reberligindeki Zaporog qazaqları yardımında qırımlılar quvup çıqarıla.
1532-1551 s.s. I Sahib Geraynıñ idare etüv devri. Şimaliy yalıboyundaki köçebe qabilelerni Qırımda otırıq olıp yaşamağa mecbur etti.

Moskva knâzlığınıñ Qazan ve Hacı Tarhanğa yapqan ücüm etüv siyasetine qoltutaraq Moskvağa bir qaç kere arbiy yürüş etti.

1551-1577 s.s. I Devlet Geray idare etüv devri. O idare etken devirde bir çoq noğaylar Don ve Özü arasındaki onıñ topraqlarında köçebe ömür keçirdiler. Faal arbiy-siyasiy areketler etti, em de Osmanlı Devletinden mustaqil sürette siyaset yürsetti.

1571-1572 s.s. I Devlet Geray tarafından Moskva alındı ve yaqıldı. Netice, Moskva çarı IV İvan Livoniyanı ve Qırımnı basıp aluv planı bozuldı.
1607 s. Qırım Hanlığı Moskva çarlığına qarşı Lehistannen birlik tüzdiler. 1607-1617 s.s. Qırımlar noğaylarnen beraber Rusiyege arbiy yürüşler yaptılar ve bunıñnen Moskvanıñ Lehistanğa yapqan sıqıntısını bayağı boşattılar.
1648 s. Zaporog qazaqlarınıñ ordusı Toğay beyniñ 4 biñ qırımtatar ile qoltutuvı neticesinde Sarı Suv (Жовті води) özeninde lehlerniñ üstünden ğalebe qazandı. III İslâm Geray Bogdan Hmelnıtskiynen 6 yıl devam etken birlik tüzdiler.
1657-1667 s.s. Rus-Leh cenki. Bu cenkte qırımtatarlarnıñ ordusı lehlerniñ tarafından olıp iştirak ete.

1681 s. Rusiye Devleti, Osmanlı Devleti, Lehistan ve Qırım Hanlığı 20 yılğa Bağçasarayda barışıq muqavelesini imzaladılar.

1687 s. Rusiye ve Lehistan arasındaki “Ebediy sulh” (Вечный мир) aqqında şartlarr (1686 s.) boyгnca knâz Vasiliy Golitsın komandanlığı altında yüzbiñli Rusiye ordusı Qırımğa arbiy yürüş yapa. Qırımlar Rusiye arbiy kampaniyasına dayanılmaycaq şarait yarataraq, çölni yaqtılar. Getman Samoylovıçniñ qazaqları ruslar tarafından olıp yürüşte iştirak etmeknen baş tarttılar.
Golitsın Orğace yetip barmadı ve artqa qayttı.

1689 s. Knâz Golitsın komandanlığı altında rus ordusınıñ Qırımğa yapqan ekinci yürüşi. I Selim Geray rus arbiy kampaniyasını muvafaqiyetli diplomatik subetlernen bozdı.

1710 s. II Devlet Geray (1699-1703, 1708-1713 s.s.) ve Poltava cenkinden soñ Osmanlı topraqlarına köçip yerleşken Zaporog qazaqlarınıñ getmanı Pılıp Orlik arasında Bağçasarayda birlik muqavelesi imzalandı. Qırım olarnıñ Ukraina mustaqilligi içün alıp barğan küreşine qoltutmağa söz berdi.

1736 s. Feldmarşal Minihniñ yolbaşçılığında 50 biñli rus ordusınıñ Qırımğa kirip kelgen vaqtı. Rus ordusı Kezlevni aldı, Bağçasaraynı, Aqmescitni yaqtı, yuqunçlı hastalıqnıñ keniş darqalıvu neticesinde yarımadanı taşlap qayttılar. II Fetih Geray (1736-1737 s.s.) Qırım hanı oldı ve cevap olaraq Rusiye qalelerine ücüm etti.

1771 s. Qırım-Rusiye yaqınlaşmasınıñ tarafdarı II Sahib Geray Qırımnıñ yañı hanı (1771-1775s.s.) – kalga ise ağası Şahin Geray oldı, lâkin Qırımda knâz Dolgorukov komandanlığındaki rus ordusı saiplik yapa edi.

1772 s., noyabr 1. Devamlı sürette alıp barılğan subetlerden soñ, Rusiye çarı II Sahib Geray ve Qırım asılzadelerini Qarasuvbazarda Qırımnı Osmanlı Devletinden mustaqilligini ilân etken birlik muqavelesine imza qoymağa mecbur etti.

1771-1783 s.s. Rusiye Qırımnı almaq içün azırlıq kore. Bunıñ içün qırımlı asılzadeler arasındaki ozyara añlaşılmamazlıqlardan faydalana ve Şahin Geray etrafında Rusiye tarafını tutqan gruppanı teşkil ete.

1774 s, iyül 21. Qırım hanlığını Osmanlı Devleti ve Rusiyeden mustaqil dep tanılğan Rus-Osmanlı Küçük Kaynarca muqavelesi imzalandı. Hanlıqnıñ toprağına Qırım yarımadası Berdi, Konskiye Vodı, Özü özenleri arasındaki Qara deñiz boyu çölleri, Bug ve Dnestr arasındaki (Qara Kermenden ğayrı) çöl, em de Qubandaki topraqlar, Taman yarımadası kirdiler. Kerç, Yeñi Qale ve Kinburn Rusiyege keçti.
1474 c., küz. Osmanlı orduları Qırımdan çıqalar, lâkin Rusiye Küçük Kaynarca muqavelesindeki şartlarnı becermey ve rus ordusı Or, Aqyar Körfezini (Suvorovnen teşebbüsinen) basıp alalar.

1777-1778 s.s. Rus basqıncıları ve han Şahin Gerayğa qarşı qırımda isyan köterildi. İsyan bastırılğan vaqıtta Qarasuvbazarda 12 biñ qırım elâk oldı ve 5 biñ adam esirge alındı. 

1783 s., yanvar-fevral. Rusiye Qara deñiz flotu Aqyar (Sevastopol) körfezine toplandı ordusı ise Tamannı, Quban topraqlarını aldı ve yarımadağa kirdi. II Yekaterina Qırımnı Rusiyege qoşmaq içün resmiy rica etmege qandırmaq maqsadında beylernen subetler başlandı.

== Rusiye İmperiyasınıñ terkibinde ==

1783 s., aprel 8. II Yekaterina Qırım Hanlığınıñ mustaqilligini yoq etken ve qırımtatar halqını devletçiliginden marum etken “Qırım yarımadasını, Taman adasını ve bütün Quban taraflarnı Rusiye devletine almaq aqqında” manifest çıqardı.

1783 s., iyün. Knâz Potömkin qırımlı asılzadelerni Aqqaya dağına toplanmağa ve Rusiye İmperiyasına yemin etmege mecbur etti.

1784-1800 s.s. Rusiye asılzadelerni tamır halqnıñ büyük yerlerni basıp aldılar ve qırımtatarlarnı Qırımdan sıqıp çıqardılar, quvdılar. Arbiy areketler hastalıq ve topluqnen köçüvler neticesinde qırımtatarlarnıñ sayısı 150-170 biñ qaldı, 300 biñ adamğa eksildi.

1829-1836 s.s. Diniy ceetten sıquvlar: Mekkege acılıqqa baruvnı sıñırlamaq, aliy diniy vazifelerni tek Rusiye idaresiniñ razılığınen almaq mümkün edi. Mufti Seyit Celil efendiniñ, qadıasker Osman efendiniñ ve Tavriya gubernatorı em de içki işler veziriniñ emiri ile qırımlarnıñ elindeki olarnıñ aileviy (tarih) hronik yazıları ve eski kitaplar yaqıldı.

1783 s. XIX asırnıñ ortaları. Qırımğa müstemlekeciler nemse, bulğar, ermeni, yunan ve başqa millet adamları teklif etildiler. Er bir qoranta 60 gektar topraq aldı ve 10-20 yılğa bergiden azat etildi. Qırımlarnıñ toplu sürette köçüvi devam ete.

1860-1900 s.s. Qırımda hristianlarnıñ müstemlekesine çevirile: 247 724 rus, 31 590 alman, 8317 ermeni, 5840 bulğar yerleşti. 1897 senesi qırımlarnıñ sayısı 186 biñni teşkil etti. (bütün ealiniñ 36 %), olardan 634000 desâtina eñ yahşı yer çekip alındı, neticede tamır halqnıñ 60 % topraqsız qaldı.

1883-1918 s.s. Bağçasarayda “Terciman” gazetası (temelcisi ve muarriri İsmail Gasprinskiy) neşir etildi. O Rusiye İmperiyasındaki türk-musulman halqlarınıñ yaşayışı ve vaziyeti aqqında müim haberler bergen menba oldı.

1905-1917 s.s. Qarasuvbazarda “Vatan hadimi” gazetası derc oluna. Onıñ etrafında körümli cemaat erbapları Abdureşid Mediyev, Asan Sabri Ayvazov, Ali Bodaninskiy ve başqaları birleşeler.

== İnqilâp ve Vatandaşlıq cenki ==

1917 s., mart 25. Qırımda Umumqırım musulmanlar qurultayı oldı. O Noman Çelebicihan yolbaşçılığında Qırım Musulmanlarınıñ Muvaqqat İcra Komitetini (Временный Крымско-Мусульманский Исполнительный Комитет, Мусисполком) saylandı. 
1917 s, aprel. QMMİK “Yujnıye vedomosti” gazetasında onıñ soñki maqsadı – “milliy federatsiya esasında demokratik cumhuriyet qurumını” qurmaq olğanını bildirdi.

1917 s., yaz. Öz programmasınen QMMİKnen bir olğan Milliy Fırqa teşkil oluna.
1917 s, sentâbr 8-15. Kiyevde Qırım territorial muvaqqat cumhuriyeti aqqında aytqan halqlar qurultayı oldı. Qurultay çalışqan vaqıtta Amet Özenbaşlı ve Cafer Seydamet Merkeziy Radanıñ yolbaşçılarınen, reisi Mıhaylo Gruşevskiy ile körüştiler. Olar qırımtatar halqınıñ öz-özüni millet olaraq belgilevde er taraflama yardım bereceklerini bildirdiler.

1917 s., oktâbr 1-2. Musulman icra komiteti, Qurultay çağıruv aqqındaki qarar qabul etken, qırımtatar teşkilâtları vekilleriniñ qurultayını keçirdi.
1917 s., noyabr 26. Bağçasaraydaki Hansarayda qırımlarnıñ birinci Qurultayı açıldı ve Qırım Halq Cumhuriyetini ilân etti. Qurultay “Qırımtatar esas qanunları”nı halqqa bildirdi. Milliy bayraq tasdıqlandı ve Direktoriya – akimiyet tasdiqlandı, Noman Çelebicihan onıñ reisi oldı.

1918 s., yanvar. Aqyar arbiy-inqilâp komitetiniñ silâlanğan bolşevikler otrâdı halq vekilleri Şurasınıñ birlikteki arbiy teşkilâtını ve Birinci qırım Qurultayını darma-dağın ettiler. Terror ve kütleviy qatilni keniş darqatar ekenler, Qırımda öz diktaturalarını tiklediler.

1918 s., fevral 23. Qattı cezalardan soñ bolşevikler Noman Çelebicihannı Aqyar apishanesine attılar.

1918 s., mart. Bolşevikler öz ükümetlerini şekillendirdiler – Merkeziy İcra Komiteti (ЦИК), mart 10-da Tavrida Şuralar Sotsialistik Cumhuriyetini ilân ettiler.

1918 s., aprel. Qırımğa nemse basqıncılırınıñ ordusı kirdi. Aprel 21-de Qırımda terror yapqanları içün, qırımlarınıñ partizan otrâdları Aluşta civarında bolşevikler ükümetiniñ azalarını attılar. Cevap olaraq, bolşevikler Qara deñiz flotınıñ gemileri artına saqlanıp, cenübiy yalıdaki qırım köylerini darma-dağın ettiler.

1919 s., fevral 23. Qırım ükümetiniñ emirinen Milliy Fırqanıñ faalleri apiske alındılar. “Millet” gazetasınıñ muarriyeti yoq etildi. “Milletçi” dep şübelenilgen qırımlarnı kütleviy sürette tintüv yaptılar, qapadılar, makemege çekmezden attılar.

1918-1920 s.s. Biri digerini deñiştirip turğan qırım “ükümetleriniñ” zorbalığından qurtulmaq maqsadında qırımlar dağlarda “yeşiller” (partizanlar) otrâdlarını teşkil ettiler. Olarnıñ sayısı 10000 adamğa yaqın edi.

== Qırım MŞSC ==

1921 s., 18-oktâbr. Umumrusiye Merkeziy İcra Komitetiniñ (ВЦИК) ve Halq Komissarlar Şurasınıñ (Совнарком) Dekretine Vladimir Lenin qoyğan imzasınen Qırım Muhtar Şuralar Sotsialistik Cumhuriyeti meydanğa ketirildi.

1921-1923 s.s. Qırımda 400 biñ adamnı öz içine alğan açlıq oldı. 1922 seneniñ avgust ayına qadar 100 biñ adam öldi, olardan 76 biñi qırımlar edi.

1924-1939 s.s. Sovet ükümetiniñ emirine binayen Qırım Rusiyeden, Ukrainadan, Belarustan ketirilgen adamlarnen faal toldurıldı. Endi qırımlarnıñ sayısı Qırımdaki bütün ealiniñ 20 fayızı teşkil etti.

1928 s. QırımMerkeziy İcra Komitetniñ reisi Veli İbraimovnı, Deren-Ayırlını, Bekir Ümerovnı ve bir çoq diger cemaat erbaplarını, intelligentsiya vekillerini, Musulman İcra Komitetiniñ sabıq azalarını, Milliy Fırqa azalarını I Qurultaynıñ delegatlarını apiske aldılar. Olarnıñ bayağı qısımı (şu cümleden Veli İbraimov) atıldı, qalğan qısımını şimaldeki ve sibirdeki lagerlerge yolladılar.

1937-1938 s.s. Qırım intelligentsiyanıñ közge körüngen vekilleri repressiyağa oğratıldı. Repressiyağa oğratılğan qırımlarnıñ umumiy sayısı Sovet akimiyeti devirinde 53 biñge yaqın oldı.

1941-1945 s.s. Qırımtatarlar II Cian Cenkinde iştirak ettiler. Qızıl Orduğa 40000 qırım çağırıldı. 600-ge yaqın qırım partizan otrâdlarında bulundılar. 1942 seneniñ dekabr ayında almanlar yerli halq partizanlarğa yardım etkeni içün 80-den dağdaki qırım köylerni yaqtılar. On biñlernen adamlarnı Almaniyağa aydap kettiler.

Sekiz qırımtatar Şuralar Birliginiñ qaramanı unvanını aldı, olardan Amethan Sultan eki defa qaraman oldı.

== Sürgün ve sürgünden soñ devri ==

1944 s., mayıs 11. İosif Stalin GKO №5859 ss “Qırımtatarlar aqqında” gizli qararnı imzaladı. Qararda qırımlarnı Qırımdan Özbekistanğa köçirmek közde tutula edi. Qoşma olaraq 1944 s. mayıs 21-de imzalanğan qarar boyunca qırımlarnı Rusiyeniñ bir-qaç vilâyetine sürgün etmek közde tutuldı.
1944 s., mayıs 18. Sürgünlik. Saba erte 1944 senesi mayıs 18 künü qırımlarnı mecburiy alda köçirüv mahsus operatsiyası başlandı ve 20-mayısta saat 16-da yekünlendi. İçki İşler Halq Komissarlığınıñ malümatlarına köre 191014 qırımlar sürgün etildi, kommunistik fırqa menbaalarına köre – 194111 adam sürgünlikke oğratıldı. Cenkten soñ sürgün olunğanlarğa cenkten qaytqanlar (10 biñge yaqın) ve diger cumhuriyetlerde yaşağan qırımlar yollanıldı. Qırımtatar milliy areketiniñ malümatına köre 238500 adam sürgün etildi.

1944 s., dekabr 14. RŞFSC Yuqarı Şurası “Qırım Muhtar Cumhuriyetindeki rayon ve rayon merkezleriniñ adlarını deñiştirüv” qararı qabul etildi. Bu ve başqa qararlar qırımlar medeniyetini ve tarihını yoq etmek içün çıqarılğan edi.
1946 s., iyün 26. ŞSCB Yuqarı Şurasınıñ “Çeçen-İnguş MŞSCni yoq etmek ve Qırım MŞSCni Qırım vilâyetine çevirmek” aqqında qanunı derc etildi.
1952 s, mayıs 25. Qırım tarihı meselesi boyunca ŞSCB İlimler Akademiyası tarih ve felsefe bölüginiñ birleşken sessiyası olıp keçti. Onıñ qararları sovet istoriografiyasında qırım halqınıñ tarihını ve medeniyetini yañlış yazmağa yol berdi.

1954 s., fevral 19. “Qırım vilâyetini RŞFSC terkibinden alıp Ukrain ŞSCne bermek” aqqında ŞSCB Yuqarı Şurası Prezidiumınıñ qararı qabul etildi.

1954-1956 s.s. Qırımlarınıñ miliy areketi meydanğa keldi. Maqsadı – qırımlarnı Vatanı Qırımğa qaytaruv ve Qırım Muhtar Cumhuriyetini ğayrıdan qurmaq, em de siyasiy ve milliy aq-uquqlarını tiklemek.

== Avdetinden bugünge qadar ==
1989-1992 s.s. Qırımlarnıñ Qırımğa köçüvi kütleviy tüs ala. Yerli akimiyetniñ evlerni satmağa ruhset bermemek, alınğan evlerge yazmamaq, şahsiy ev qurmaq içün topraq bermemek kibi qarşılıqlarğa 1944 senesi qanunsız alda çekip alınğan topraqlarnı öz-özüne qaytaruv usulınen damartılar aldılar ve qısqa müddette 300 yañı qasaba qurdılar.

1990 s., sentâbr 23. Aqmescitte Qırımlarnıñ milliy qurultayı – azırlanuv boyunca teşkiliy komitetniñ tesis etici toplaşuvı oldı.
1990 s., oktâbr. Qırım vilâyeti icra komiteti yanında repatriantlarnıñ içtimaiy-iqtisadiy, yerleşüv meselelerinen oğraşacaq sürgünge oğratılğan halqlarnıñ işi boyunca komitet teşkilâtlandırıldı.

1990 s. oktâbr – 1991 s., mayıs. Qırımlarnıñ yaşağan yerlerinde: Qırımda, Ukrainada, Özbekistanda, Orta Asiyanıñ diger cumhuriyetlerinde, Krasnodar ülkesinde ve RŞFSCniñ qalğan regionlarında teşkilâtlandırılğan Qurultayğa 255 delegatnıñ saylanuvı. Qırım akimiyeti Qurultayğa azırlıqnıñ birinci kününden muqaytlıqnen baqtı ve duşmanlarca munasebet bildirdi.

1991 s., iyün 26-30. Aqmescit şeerinde milliy II Qırımtatar Milliy Qurultayı oldı. Qırımlarnıñ milliy suvereniteti qabul etilgen Deklaratsiyada qabul etilgeni kibi “Dünya birleşmeleri qabul etken halqara aq-uquqlar aktında qayd etilgen kibi, Qırım qırımlarnıñ milliy toprağı şunıñ içün tek o öz taqdirini özü belgilemek uquqına saiptir”. Qurultay Meclisni – qırımlarnıñ aliy, muhtar uquqlı, vekâletli teşkilâtını şekillendirdi. Milliy gimni ve bayraqnı tasdıqladı, bir sıra müim vesiqalarnı qabul etti. Meclisniñ reisi olaraq Mustafa Cemilev saylandı.

1992 s., mart 16-29. ŞSCB yıqılğan soñ vatanına qaytmaqta olğan qırımlarnıñ problemalarına diqqat ayırtırmaq maqsadında OKNDnıñ teşebbüsi ve Meclisniñ qoltutuvınen “Kiyev – 92” aktsiyası oldı. Ukraina Yuqarı Radası binasınıñ qarşısında qırımlar çadırlar şeerçigi qurdılar, piket yaptılar, ukrain cemaatçılığınen mitingler yapıldı. Şu künleri qırımtatarlarnıñ vaziyeti Ukraina Yuqarı Radasında baqıldı ve Ukraina Nazirler Kabineti qaytmaqta olğan qırımlarına maliyeviy yardım ayırmaq qararını qabul etti.
1992 s. Qırımğa 160 biñge yaqın qırımlı qayttı.

1993 s., iyül 27-31. Aqmescitteki qırım halqınıñ II Qurultayı oldı. Qurultayda qırımlarnıñ avdeti ve yerleşüvi, Qırımdaki cemaat-siyasiy vaziyet muzakere olundı. Latin urufatı esasında yañı qırımtatar elifbesi qabul etildi, Meclisniñ esas yönelişleri belgilendi. Delegatlar Meclis azalarını deñiştirdiler, Qurultay Teftiş komissiyasınıñ erkânını ğayrıdan sayladılar, Mustafa Cemilevni Meclis reisi uquqında qaldırdılar.

1993 s., sentâbr 1. Büyük Onlar qasabasında birinci milliy mektep açıldı.
1993 s., sentâbr 28 – oktâbr 2. Qırımda qırımlarnıñ kütleviy aktsiyası keçirildi. Sebebi olacaq parlament saylavlarında olarnıñ menfaatına qarşı ketkenleri ve saylavlar aqqında qanunğa Meclis teklif etken ve Qırım Yuqarı Şurasına yollağan qırımları içün kvotalı yerler ayırmaq talaplarına qulaq asılmağanı mecbur etti.

1993 s., noyabr 27-29. Aqmescitte qırımlarnıñ II Qurultayınıñ (nevbetten tış) üçünci sessiyası oldı. 1994 senesi Yuqarı Şurağa ve Qırım Prezidentine ötkerilecek saylavlar muzakere etildi. Qurultay berilgen kvotalarnıñ sayısı az olğanını boynuna aldı ve bunıñnen beraber qırımlarnıñ parlament saylavlarında iştirakını maqsatqa uyğun dep tanıdı ve deputatlıqqa kandidatlarnıñ cedvelini tasdiqladı.

1994 s., 27-mart. Qırımlar çoqluqnı teşkil etken milliy okruglarda Qırım Yuqarı Şurasına saylavlar otkerildi. Saylavlarda 102379 qırımlı iştirak etti. Qurultay tizgen cedvel içün saylavda iştirak etken vatandaşlarımıznıñ 89,3% qoltuttı. Şu sebepten yañı parlamentte Qurultaynıñ 14 vekili deputatlıq yerlerni aldı.
1994 s., mayıs 18. Qırım halqı sürgüniñ 50-yıllığını qayd etti. Qırımnıñ bütün şeer ve köylerinde matem mitingler otkerildi. Aqmescit, Canköy, Bağçasaray, Süyren, Çoyunçı demiryol binalarında memorial tahtalar yerleştirildi. Aqmescit şeeriniñ merkeziy meydanında 25-biñlik miting oldı.

1994 s., dekabr. Qırımğa 200000-den ziyade qırımlı avdet oldı.
1995 s., noyabr 18. Aqmescitte Qırım musulmanlarınıñ I Qurultayı oldı.
1997 s., yanvar 1. Qırımğa 262000 qırımlı qayttı. Şeerlerge 58100 adam (22,7%) yerleşti, qalğanları köylerge yerleştiler. İşsizlerniñ sayısı 60%, şahsiy evleri olmağanlar 43% teşkil ettiler. 22 biñge yaqın qoranta qurıp bitirilmegen evlerde, şaraitleri: suv ağları, elektrik yarıqları, telefon, yolları olmağan, ya da tolusınen olmağan qasabalarda yaşadılar.

1997-1999 s.s. ŞSCBniñ çeşit regionlarından Qırımğa qaytqan qırımlar kütleviy sürette Ukraina vatandaşlığını qabul ettiler. Meclis tarafından başlanğan bu kampaniyağa Qaçaqlar işi boyunca BMT Aliy komissiyasınıñ idaresi, Ukraina devleti qoltuttı. Bu kampaniyada 100000 qırımtatar Ukraina vatandaşlığını qabul etti. Olardan 9 biñi Özbekistanda yaşağan ve yaqın künlerde Vatanğa qaytmağa azırlanğanlar edi.

1998 s., mart. Ukrainanıñ Yuqarı Radasına ötkerilgen saylavlarğa ilk kere eki qırımlı: Mustafa Cemilev ve Refat Çubarov deputat oldı. Diskriminatsiya şartı, kvotalar sistemini lâğu etüv ve bayağı qırımlarda Ukraina vatandaşlığınıñ olmağanı olarğa Qırım Muhtar Cumhuriyeti Yuqarı Radasına öz vekillerini saylamağa imkân bermedi.

1999 s., mayıs 18. Tamır halqnıñ aq-uquqları olmağan vaziyetke qarşı Qırımnıñ çeşit regionlarından kelgen 8 kolonnanıñ eki aftalıq yürüşiniñ yeküni olaraq Aqmescitniñ merkeziy meydanında qırımlarnıñ 50-biñli matem mitingi otkerildi. Ukraina Prezidentiniñ qararı boyunca Prezidentniñ yanında mesleatçı teşkilâtı statusına saip olğan, qırım halqınıñ vekaletli şurası teşkilâtlandırıldı. Şurağa meclisniñ terkibi tolusınen kirdi.

2001 s., noyabr 9-11. Aqmescit şeerinde qırım halqı IV Qurultayınıñ birinci sessiyası oldı. Sessiyada 250 vekil saylandı. Olardan 200 majoritar, 50 proportsional (saylav blokları ve cemaat teşkilâtları) printsipler esasınla saylandı. Meclis reisi olaraq kene Mustafa Cemilev saylandı. Qurultay Meclisniñ 32 azasına, Teftiş komissiyasınıñ erkânını sayladı.

== Menbalar ==
* Refat Qurtiev, Elvedin Çubarov "Очерки истории и культуры крымских татар" kitabından (Bizim Qırım teşkilâtınıñ saytında alınğan)

[[Kategoriya:Qırım tarihı| ]]

[[ru:История Крыма]]
[[uk:Історія Криму]]
