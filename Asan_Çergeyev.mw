'''Asan Çergeyev''' ([[1879]]-[[1946]]) [[Qırım]]nıñ [[Or]] [[uyezd]]iniñ [[Acı Keç]] köyünde doğdı. İlk mektepni bitirgen soñ, [[1892]]-[[1899]] seneleri arasında [[Qırımtatar Muallimler Seminarı]]nda oqudı. Köyüne qaytqan soñ [[zemstvo]]da çalıştı. [[1909]] senesinden soñ [[Aqmescit]]te muallimlik yasamağa başladı.  İlk şiirleri ''Qart Bağçacı'' ve ''Çeşme''dir. ''Eşit Mevlâ ne söylüyor'' manzumesi [[1905]] s. yazılıp, 1909 s. neşir etilgendir. Bu risalesinde [[Rusiye]]niñ zapt etme siyasetine qarşı kelgeni içün [[1912]] senesinde apis etilgendir. [[1913]] senesindeki afu sebebinen serbest qalğandır. [[1909]] s. yazılıp [[1917]] s. neşir etilgen ''Taqdir'' adındaki ikâyesi [[qadın aqları]] hususındadır. Bundan başqa [[Ayvanlar ne ayta]] şiir kitabınan, ''Yıl Dönümi'' bala piyesası, ''Tilki Qoyan'' derlemesi bardır. 1946 senesinde sürgünde ekende [[Özbekistan]]nıñ [[Andican]] şeerinde vefat etkendir.

''Eşit Mevlâ ne söylüyor'' manzumesinden alınğan bir bölük aşağıda berile;

:Kötürilgen halq qarşığa 
:Altmış bir senesi. 
:Çoqusı candan ayrıldı 
:Mal-mevaldan kimersi. 
<br>
:O vaqıt vaqıf keçti 
:Aqar millet qoluna. 
:Köyni zapt etkeni tursun, 
:Em de bizge qılına.
<br>
:Yıqıldı köyler, yurt kesildi, 
:Mezarlıqlar yoq oldı, 
:Olarnıñ da taşlarından 
:İlge bina quruldı.
<br>
:Düştim duşman qapqanına 
:Qaldım, sandım qabaatke. 
:Quvdılar beni, dediler: 
:-Poşol tatarskiy lapatke! 
<br>
:Dedim aman: "Sen bilesiñ, 
:Bu nasıl bir memleket?! 
:Benim bilgen Qırım olsa, 
:Savğan eken bereket.
<br>
:Ay qonaqbay, söyle baña, 
:Bu mırzalar nerede? 
:Dünya içinde kezelermi, 
:Evelkiday kene de?! 
<br>
:Az yerlerde temel tikip 
:Mırzanıñ qaldı üç-dördü: 
:Biri Orda, biri Qırda 
:Bilinmez em Vatan yurtu. 
<br>
:Ketti itibar, savdı devran, 
:Olar ketti dünyadan, 
:Tek bizden ferqı şudır: 
:Babası kinâz ya dvorân.
<br>
:Kimisi em satıp yurtın 
:Tiredi tap taşına 
:Kimisi içti, qonuştı er kün 
:Yetti "Boraqay" başına! 
<br>
:Söyleme, añladım, oğlum, 
:Cayet eyi onı ben, 
:Birevizniñ yoqtır farqı 
:Mezarda yatan ölüden. 
<br>
:Yoq, qonaqbay, hatırım hoş, 
:Baña teklif eyleme, 
:Memleketiñ kendine olsun, 
:Ben yerime gidemen.
<br>
:Tümen tabir mümküni yoq, 
:Ep beterdir körgenim, 
:Bafia köre, ey, Ya Rabbim, 
:Eyi ondan ölgenim! 


== Menbalar ==
http://ekitap.kulturturizm.gov.tr

{{DEFAULTSORT:Çergeyev, Asan}}
[[Kategoriya:Yazıcılar]]
[[Kategoriya:Şairler]]
[[Kategoriya:1879 senesinde doğğanlar]]
[[Kategoriya:1946 senesinde ölgenler]]
