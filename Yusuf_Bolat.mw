'''Yusuf Bolat''' ([[1909]], [[Aluşta]] - [[1986]], [[Taşkent]]) - belli [[qırımtatar]] yazıcı.
 
Yusuf Bolat [[1909 senesi]] [[Aluşta]] şeerinde, fuqare bir ailede doğdı. Köy mektebini bitirgenden soñ, [[Yalta]]daki ocalar mektebinde oqudı. [[Qırım Pedagogik İnstitutı]]nıñ Qırımtatar tili ve edebiyatı bölümini bitirgenden soñ, edebiyat saasında çalıştı. 1939-1941 senelerinde “Sovet Edebiyatı” mecmuasınıñ muarriri oldı.

Yusuf Bolatnıñ edebiy yaratıcılığı, 1929 senesi başladı. Cenkten evel o umumen pyesalarnı yaza edi. O devirde Yusuf Bolatnıñ bir çoq meraqlı pyesası basıldı ve sahnelendi: “Toy Devam Ete”, “Deñiz Dalğasız Olmaz”, “Soñki Gece”, “Arzı Qız” bulardan bazıları.

Yetenekli genç bestekârlar pyesaları içün muzıka yazdılar. “İşlegen Tişler” pyesası içün [[Asan Refatov]], “Toy Devam Ete” pyesası içün [[Yaya Şerfetdinov]], “Arzı Qız” içün Yaya Şerfetdinov ile [[İlyas Bahşış]] muzıka yazdı.

Bu yıllarda edebiy mecmualarda Yusuf Bolatnıñ “Qoysuz Çoban”, “Balta” ve “Tufanda Qalğan Qoy Sürüsü” isimli ikâyeleri basıldı.

Yusuf Bolat halq qaramanı [[Alim Aydamaq]] aqqında “Alim” romanını yazdı. [[II Cian cenki]]nden soñ “Saf Yürekler”, “Anife”, “Sadakât” romanlarını yarattı.
Yusuf Bolatnıñ yaratıcılığında mizah eserleriniñ de ayrıca müim yeri bardır. Onıñ “Toy Devam Ete” , “İşlegen Tişler”, “Dubaralı Toy” isimli komediyaları büyük ustalıqnen yazılğandır. Yusuf Bolat, qısqa mizahiy ikâyeler mevzusında da usta olğandır. Onıñ mizahiy ikâyeleri “Tabiatım Öyle” isimli kitabında toplanğan.

Yusuf Bolatnıñ ikâyeleri, em münderice, em til açısından zengin ve meraqlıdır. Onıñ yaratıcılığı qırımtatar edebiyatınıñ müim bir qısmını teşkil ete.

[[1986 senesi]] [[oktâbr 22]] kününde Yusuf Bolat [[Özbekistan]]nıñ [[Taşkent]] şeerinde vefat etti.

{{DEFAULTSORT:Bolat, Yusuf}}
[[Kategoriya:1909 senesinde doğğanlar]]
[[Kategoriya:1986 senesinde ölgenler]]
[[Kategoriya:Yazıcılar]]
