[[File:Kirim Mustafa Edige Kirimal.jpg|thumb|180px|right| Mustafa Edige Qırımal 1911-1980 ]]

'''Mustafa Edige Qırımal (Şinkeviç)''' ([[1911]] - [[1980]]) — [[qırımtatar milliy areketi]]niñ belli erbabı.

Mustafa Edige Şinkeviç [[1911]] senesinde [[Bağçasaray]]da dünyağa keldi. [[Lipka Tatarları]]ndan olğan babası [[Mustafa Şinkieviç]] 1911 senesinde Bağçasarayğa köçken edi. İlk ve orta tasilini [[Yalta]] şeerine pek yaqın olğan (bugün Yaltanıñ bir maallesi olğan) Qırımtatarlarnıñ yaşağan [[Dereköy]] köyünde yasadı. Lise tasilini Yaltadaki Rus lisesinde bitirdi. [[Rus tili]]ni pek aruv ögrendi. Yüksek tasiline devam etmek içün Qırımnıñ merkezi [[Aqmescit]] şeerine ketti. Pedagogika Yüksek İnstitutına yazıldı. 1923-den 1927 senesine qadar Qırımda sürgen milliy areket teşkilâtı çalışmalarına qoşuldı. Areketke qatılğanlar aqqında başlatılğan taqip ve tutuqlamalardan qurtulması içün [[Azerbaycan]]ğa qaçtı. Daa soñra [[İran]]ğa, o yerden de 1932 senesinde [[İstanbul]]ğa bardı.

Edige, İstanbulda Qırım Milliy Merkezi reisi [[Cafer Seydamet Qırımer]] ve diger Qırım milliyetçilerinen tapıştı.

Bir vaqıt soñra, Lehistan Musulmanlarınıñ müftisi olğan ve [[Vilnüs]] şeerinde yaşağan emcesi [[Yaqup Şinkeviç]]niñ qatına ketken Edige, 1934 senesinde Vilnüs Universiteti Siyasiy İlimler Fakultetine qayd olıp bu yerden 1939-da mezuniyet diplomını alğandır.

Aynı senelerde [[Türkiye]]den [[Lehistan]]ğa universitet tasili yapmağa ketken Qırımlı yaşlarnen beraber Lehistan Tatarları arasında milliy faaliyetlerni sürdürgen Edige, qurğanı milliy teşkilâtnıñ başına keçkendir. Bir yaqtan yaşlar arasında çalışa ekende, öbür yaqta [[leh tili|Lehçe]] mecmualarda ve [[Dobruca]]da neşir etilgen [[Emel mecmuası]]nda maqaleler yazğan edi. Er sene yaz tatili vaqtında, Lehistanda tasilde tapılğan Qırımlı arqadaşlarınen beraber Dobrucağa kelip o yerdeki çalışmalarğa da qoşulğandır.

Mustafa Edige Qırımal, 1939 senesiniñ mayıs ayında Lehistanda doğğan Aymelek hanımğa evlengendir.

[[1939]] sentâbr ayında Lehistan [[Almaniya|Alman]] orduları tarafından zapt etilgende, apayı ve emşerisi [[Murat Yaqupoğlu]]nen beraber [[1940]] yanvar ayında [[Berlin]]ge ketken, o yerden de İstanbulğa keçip [[1941]] senesiniñ dekabr başına qadar bu yerde qaldı.

Almanlar Qırımnı zapt etken soñ, Qırım Milliy Merkezi, Mustafa Edige Qırımalnen [[Müstecip Ülküsal]]nıñ Berlinge ketmelerine, o yerden de Almanlarnen añlaşıp Qırımğa ketmelerine qarar berdi. Musatafa Edige Qırımal ve Müstecip Ülküsaldan oluşqan eyet doquz ay sürgen bu çalışmalarda muvafaq olamadı. Müstecip Ülküsal İstanbulğa qayttı. Edige, ömür arqadaşınen Berlinde qaldı. Daa soñra Berlinge kelgen [[Halim Baliç]] ile Doktor [[Abdullah Soysal]], Edige ile aynı yolda çalışmalarğa devam ettiler. [[1942]] senesiniñ noyabr ayında Mustafa Edige Qırımal ile Halim Baliç Qırımğa bir ay qalmaq izninen kettiler. Aqmescitte qurulğan Musulman Komitetiniñ azalarınen körüşip keri qayttılar. Bir vaqıt soñra Halim Baliç de İstanbulğa ketti. Abdullah Soysal, Mustafa Edige Qırımal ile Almaniyada qaldı.

[[II Cian cenki]]nden soñ, Avropağa sığınğan pek köp Qırımlınıñ lagerlerge yerleştirilmeleri hususında Mustafa Edige Qırımalnıñ pek müim çalışmaları oldı. Qırımal, Alamaniyanıñ [[Münster]] şeerinde universitetke devam etti ve felsefe doktorı yasap, diplom aldı. Doktor tezi olaraq [[1952]] senesinde Der Nationale Kampf der Krimtürken (Qırım Türkleriniñ Milly Mücadelesi) kitabını neşir etti.

[[AQŞ]] tarafından [[1954]] senesinde [[Münhen]]de qurulğan [[Şuralar Birligi]]ni Araştırma ve Ögrenme İnstitutı ve Paris Blokunda Qırım Milliy Merkezi temsilcisi sıfatınen Qırımtatarlarnı ve davalarını müdafaa ve temsil etken Doktor Mustafa Edige Qırımal, İnstitut tarafından neşir etilgen Türkçe "DERGİ" mecmuasınıñ qapanğanına qadar mesul müdirligini yasadı. 1972 senesinde İnstitut qapanğanda emekli oldı. Aynı vaqıtta Paris Blokunda Qırım Milliy Merkezi temsilciligi vazifesine de devam etti.

[[1977]] senesinde hastalanğan Doktor Mustafa Edige Qırımal [[1980]] senesi [[aprel 22]] künü 69 yaşında vefat etti. 2007 senesi mayıs 18 künü, mezarı [[Avropa Qırımtatar Medeniyet Merkezi]] tarafından Münhenden avuştırılıp, İstanbul üzerinden Bağçasarayğa ketirildi. Qırımal Münhende sügünlikte vefatından tam 27 yıl soñra öz vatanında [[Zıncırlı Medrese]] yanındaki bağçada [[İsmail Gasprinskiy]] ve [[Amet Özenbaşlı]] mezarlarınıñ qatına kömüldi.


{{DEFAULTSORT:Qırımal, Mustafa Edige}}
[[Kategoriya:Siyasetçiler]]
[[Kategoriya:Qırım siyasetçileri]]
[[Kategoriya:1911 senesinde doğğanlar]]
[[Kategoriya:1980 senesinde ölgenler]]

[[de:Edige Mustafa Kirimal]]
[[en:Mustafa Edige Kirimal]]
[[pl:Edige Kyrymał]]
[[ru:Кырымал, Мустафа Эдиге]]
[[tr:Mustafa Edige Kırımal]]
