'''Alim Azamatoğlu''' (1816 - ?) –belli qırım tatar halk qaramanı
Alim Azamatoğlu (halq arasında Alim Aydamaq dep biline) 1816 senesinde [[Kefe]]niñ [[Köpürlü]] köyünde doğdı. Fuqara bir köylü olğan Azamat aqaynıñ balası eken. Makeme vesiqalarında anasınıñ adı  Kerime dep yazıla. Aqmescitte yaşağan Çernayeva 1939-da yazğan [[Pereval Tübünde]] adlı atıratında, Alimniñ bir de qız-qardaşı olğanıñ, oñı bir mırzanıñ qaçırğanıñ, mani olmaq istegen Azamat aqaynı kötekletkeniñ, qısqa bir vaqıt sonra Azamat aqaynıñ ölgenin yaza. 
Alim bala ekende tericide çalışmağa, babası ölgen soñ ırğatlıq yapmağa başlay. 1938 senesinde Aqmescitte yazılğan Alim adlı bir atıratqa köre, qatında çalışğan pomeşcikniñ qızına aşıq olğan. Lakin qıznıñ babası olarnı ayırıp Alimni apis ettire. Alimniñ apis oğlanına çoq üzülgen qız, şu yırnı ayta.
:Alim, Alim deyalmam, 
:Men Alimni köralmam. 
:Dünya tolu dülber olsa, 
:Alim kibi tapalmam
:Aman da, Alim, of of
:Yandım da, Alim, of of

Maqeme vesiqalarına köre ise Alim cinayetten apis etile. Başta Bender qalesine, soñra Kişinovğa yiberile, 1848-de qaça. Bu vesiqalarğa köre [[Eski Qırım]], [[Kefe]], [[Aqmescit]], [[Kezlev]] yaqlarında dolaşıp evlerge, yolcularğa basqın yapqanı yazıla. Alimni tutmaq içün mırza ve pomeşçikler çoq oğraşa. Tutulğan soñ arıv etip köteklenip, Sibirge ciberile. Alimnin bundan soñraki ayatı aqqında mâlümat yoqtur. Lâkin halq ikayelerine köre Alimnin kene qaçıp, [[Türkiye]]ge ketkeni aytıla.

Alim resmiy maqamlarğa köre aydut, eşkıya dep aytılsada, halqqa köre qaramandır. O devirde mırzalarğa, aqsızlıqlarğa, qarşı halqnıñ yanında olğan. Onıñ içün yazılğan pek çoq ikaye ve edebiy eser bar. 

[[Kategoriya:Halq qaramanları]]
