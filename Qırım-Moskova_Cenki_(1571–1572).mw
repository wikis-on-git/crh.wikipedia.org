'''Qırım-Rus Cenki ([[1571]] - [[1572]])''' - [[Rusiye|Rus devleti]]ni qarşı [[Qırım Hanlığı|Qırım Hanlığınıñ]] bir cenki.

[[1551]] senesinde [[I Devlet Geray]] [[Qırım Hanlığı|Qırım hanı]] olaraq tayin etildi. Taht qavğalarını toqtatmaq içün Devlet Geray han emcesi [[I Sahib Geray|Sahib Geraynı]] ([[1532]]-[[1551]]) ve onıñ ailesini öldürdi. Qırımdaki bu qanlı vaqialardan faydalanaraq [[IV İvan Qorqunç]] (Groznıy) (1533-1584) çoq uzun sürgen bir quşatmadan soñra [[1552]] senesinde [[Qazan]]nı, [[1556]]-da ise [[Hacı Tarhan]]nı zapt etti. (“Qazannıñ tüşmesinden soñ [[Edil]] özeni boyunda X asırnıñ 20-nci yıllarında qurulğan bir İslâm devleti yoq etilgen oldı). 
[[1558]]-[[1559]] yıllarında rus orduları kazaklarnen birlikte Qırım ve [[Azaq]]qa aqın yaptı. Bu da tek Qırım ile degil [[Osmanlı Devleti|Osmanlı Devletinen]] dоğrudan-dоğru çatışmağa kirmek demek edi. Faqat cenkleşip Qazan ve Hacı Tarhannı keri almaq içün Qırımnıñ küçü endi yoq edi.

Ancaq [[1568]] senesinde Osmanlı Devleti başqa devletler ile yapqan cenklerden bir az soluq alğandan soñ Qazan ve Hacı Tarhannı keri alma tedbirlerge başlandı. Edil ile [[Don]] neerlerini bir birine bağlaycaq ve gemilerniñ işlemesine elverişli olğan bir kanalnıñ qazıması zarur köründi. Türk donanması bu kanaldan keçip Edil neerine yetişerek Qazan ve Hacı Tarhannı keri qazanıp [[Hazar Deñizi]]ne çıqacaq edi.

[[1568]] senesinde kanalnıñ içte biri qazılğan edi. Faqat оsmanlı-qırım ordusı qışnıñ şiddetli ayazından saqınıp qazuv işlerini kelecek senege qaldırıp ketti. Ne bar ki, bu planlar kerçekleşemedi.

[[1571]] senesi mart ayında Osmanlı sultannıñ emiri üzerine 120 biñ asker ve toplu yañıçarı destegi ile I Devlet Geray han [[Moskva]] seferine çıqtı. Bu vaqia aqqında rus Piskaröv vakanüvisi şöyle yazğan edi: “Tañrınıñ emri ile hristianlarnıñ günâhları içün Qırım çarı keldi rus topraqlarına. Başta Tulağa keldi. Bütün qasabalarnı ateşke berdi. Tuladan Oka özenine kelip Serpuhovğa yetişti, andan Okanı keçip Moskvağa keldi. Şeerniñ yanındaki qasabalarını yaqtı. Çarımız ve ulu knâzımız İvan Vasilyeviç Serpuhovğa ketecek edi, amma Qırım çarı Oka özenine kelgenini bilip Kirilovğa qaçtı. Qırım çarı Moskvağa keldi de bütünini üç saatta yaqtı, bir çoq insan da yandı”. 

Devlet Geray han qaçqan IV İvanğa elçilerini yolladı. Qırım elçileri rus çarını Moskvağa qaytarğan vaqıtta Bratovtşçina köyünde bularaq hannıñ mektübini taqdim ettiler. Mektüpte şöyle denile: 
<blockquote>
Qazan ve Hacı Tarhan içün er yeriñni yaqıp yoq etem. Bütün dünya servetleriñni Allanıñ azametine inanıp yernen yoqsan etem. Men saña keldim, şeeriñni yaqtım, seniñ tacıñnı ve başıñnı istedim; amma sen kelmediñ, bizge qarşı turmadıñ, özüñ ise Moskva ükümdarım dep maqtanasıñ! Sende utanç ve cüssedarlıq olsa edi sen kelip bizge qarşı turar ediñ. Bizim ile dostluq içinde yaşamağa isteseñ Qazan ve Hacı Tarhannı qaytar. Bizge hazine ve dünya para servetleriñni bermege isteseñ – biz istemeymiz. Özümizniñ yurtumız Qazan ve Hacı Tarhanı isteymiz…
(Solovyov S.M., e III s.607-608). 
</blockquote>
Böylece [[1571]] senesinde mayıs 24-de Qırım-türk orduları tarafından yapılğan Moskvanıñ zaptı neticesinde Qırım ile Rus devleti arasındaki zıddiyet doruq noqtasına barğan oldı. Bu qarşıtlıq 200 yıldan ziyade sürgendir.

[[Kategoriya:Qırım Hanlığı]]
