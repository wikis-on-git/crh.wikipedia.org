'''Üsein Osman oğlu Kürkçi''' - belli qırımtatar yazıcısı ve tilşınası. Qırımtatar halqınıñ XX asırda icat etken ziyalılar arasında Üsein Kürkçi ayrı yerde tura. O Qırımtatar edebiy tiliniñ [[imlâ]] qaidelerini, [[sarf]] esaslarını yazğan, imlâ, ıstılalar ve frazeologiya luğatlarını tertip etken, rus ve çetel klassik edebiyatından tercimeler yapqan, özü de acayip ikâyeler yazğan münevverlerimizden biridir.

Üsein Kürkçi [[1905]] senesi [[yanvar 23]]-te [[Bağçasaray]] şeerinde Arslan Ağa maallesinde kürkçüler esnafınıñ usta başı Osman molla Sali oğlu Kürkçiniñ qorantasında doğa. Başlanğıç tasilini maallelerindeki mektepte [[Yaqub Şakir-Ali]]de, soñra zemstvo mektebinde ve 1918 senesi Bağçasaray da açılğan İsmail Gasprinskiy adına Dar ül-Mualliminde [[Yağya Bayburtlı]], [[İbraim Meinov]], [[Üsein Badaninskiy]], [[İbraim İlmiy]], [[Şeyh Vehbi]] kibi belli ocalarla tanış ola.

Qırımtatarlarnıñ o zamandaki medeniy ayatı qaynağan Bağçasarayda yaş Üsein halqınıñ pek çoq ileri adamlarını köre ve tanıy edi. Şu cümleden [[İsmail Gasprinskiy]]ni de defalarca toylarda körgen edi. Onıñ aytqanlarına kore, İsmail Gasprinskiy çağırılğan toy azbarına kirgende, çalğıcılar onıñ (İsmail beyniñ) sevgen avası – "Aqsaq Timurnıñ marşı"nı icra ete, toynıñ cemaatı ise onı ayaqqa turıp qarşılay eken.

[[1922]] senesi [[Aqmescit]]te Rus nümüne orta mektebiniñ soñki sınıfında oquğan soñ, [[Baqu]]ğa kete, anda Azerbaycan pedagogika institutınıñ tarih-edebiyat fakultetine kire, belli alimler: şarqşınas, akademik V. Bartoldnıñ, professorlardan İ. İkmetniñ, [[Bekir Çoban-zade]]niñ, G. Gubaydulinniñ oglerinde tasil köre. Bu yıllarda rus ve çetel klassik edebiyatından bir sıra tercimeler yapa. İnstitutnın bitirip Qırımğa qayta, bir qaç yıl Qırımtatar mekteplerinde, "Oquv işleri" metodik ve içtimaiy-edebiy gazetasınıñ edebiyat bölüginde çalışa soñra Qırım pedagogika institutınıñ til ve edebiyat fakultetiniñ yüksek bolumunda oquy.

1934 senesi, yüksek bolumu bitirgen soñ, "Qırımtatar tili sarfınıñ esasları" mevzusında dissertatsiya qorçala ve Qırım pedagogika institutında dotsent vazifesinde, aynı zamanda [[Aleksandr Puşkin]] adına til ve edebiyat ilmiy-tedqiqat institutında ilmiy hadimi olıp çalışa. Bunıñnen beraber bu yıllarda Qırımtatar tiliniñ birinci imlâ luğatını (1936 senesi), terminologik luğatlarnı tertip etüv (latin elifbesi esasında), derslikler yazuv ile meşğul oldı, bütün Qırım ilmiy til konferentsiyasında (1934 senesi) "Edebiy tilimizniñ sarfiy esasları hususında" mevzuda maruzanen çıqışta bulundı.

Amma 1937 senesi Üsein Kürkçiniñ semereli icadiy faaliyeti birden üzüldi. Pek çoq ileri adamlarnı kibi, İçki İşler Halq Komissalığı (НКВД) onı 5810-11 madde mücibi qabaatlanğandan, sekiz yıl müddetine üküm ete. Doquz buçuq yılı lagerde keçe. Soñra azat etile, [[Ferğana]] vilâetinin [[Marğılan]] şeerindeki doğmuşlarını kelip tapa. Mında yaşağan eki buçuq yılı içinde Qırım pedagogika institutınıñ [[himiya]] - [[ayatiyat]] fakultetini bitirgen ocapçe Emine Asanovağa ile evlene. Yañı ayat başladım degende, 1949 senesi martta ekinci kere Devlet Telükelsizlik Komiteti tarafından qapatıla. Bu sefer [[Krasnoyarsk]] ülkesindeki Dolgiy Most köyüne ebediy sürgünlikke üküm etile. Özü sürgün etilgen soñ, ömür arqadaşı Emine apte çoqtan-çoq manialarnı yenip, hasta anasınen beraber Krasnoyarsk ülkesine Üsein beyge kelip qavuşmağa nail ola. Bu sürgünlikteki ayatta Üsein Kürkçiniñ bir oğlu Server ve bir qızı Dilâra doğalar. Mında o qorantasınen beraber 1955 senesi sentâbr ayına qadar sürgünlikte ekinci kere buluna. 1957 yenesi reabilitirlene. Böyleliknen, edebiy tilimizniñ büyük mütehassısı Üsein Kürkçiniñ eñ mahsuldar çalışacaq yılları, yani on yedi yılı bastırıqlarda ve lagerlerde keçti.

Sürgünlikten azat olunğan soñ, 1965 senesine qadar Marğılan şeerinde rus tili ocası olıp çalıştı.

Yetmişinci yıllarda Üsein Kürkçi Qırımtatar tiliniñ imlâ qaidelerini ve frazeologiya luğatını tertip etkeni aqqında [[Lenin Bayrağı]] gazetası muarririyetiniñ haberi bar edi. İmlâ meselelerini mıtlaqa acele sürette çezmek kerek edi. Çünki o vaqıtta gazetada ve [[Yıldız mecmuası]]nda aynı sözler çeşit-çeşit yazıla edi. Em de imlâ meseleleri çezilmegeni luğatlarnı tertip etüv işini de çanalata edi. Şunıñ içün 1982 senesi gazetamıznıñ o vaqıttaki muarriri Timur Dağcınıñ teşebbüsinen muarririyetiizde tilimiznen bağlı olğan alimler – Üsein Kürkçi, Memet Ümerov, Ayder Memetov, Seyitmemet Mujdabayev em de yazıcılar ve jurnalistlerniñ işitirakınen toplaşuv keçirilgen edi. Toplaşuvda cümleden Üsein Kürkçige "İmlâ qaideleri"ni derc etmek içün azırlamaq; filologiya ilimleri namzetleri Memet Ümerovğa, Ayder Memetovğa. Seyitmemet Mujdabayevge ve yazıcı Çerkez Alige Üsein Kürkçiniñ "Qırımtatar tiliniñ frazeologizmler luğatı"na taqrizler yazmaq avale etilgen edi. Bu luğatnı İsmail Gasprinskiy adına cumhuriyet Qırımtatar kitaphanesiniñ müdiri Ayder Emirov 1998 senesi Marğılanğa barıp Üsein Kürkçiniñ kiyevinden alıp kelgen edi. Lâkin o alya daa neşir etilmeyip, kitaphaneniñ arhivinde yata.

Sekseninci yıllarda Üsein Kürkçi daa başqa müim işler yaptı: "Rusça-Qırımtatarca ve Qırımtatarca - Rusça frazeologizmlerniñ ekvivalent (tıpqınlıq) luğatları"nı ve "Qırımtatar tiliniñ grammatika terminleri luğat"nı tertip etti. Nefis edebiyatımıznı yahşı bilgen mütehassıs olaraq, özü de acayip ikâyeler yazdı. Sekseninci senelerde "Yıldız" mecmuasında Üsein oca imzası ile basılgañ dülber edebiy tilimizde yazılğan ikâyelerini ("Köpçeklernin davuşları altında", "Körüşüv", "Yarıqlı şey") oquya bilirsiñiz.

Belli yazıcılarımız [[Şamil Alâdin]], [[Eşref Şemi-zade]] ve digerleri Üsein Kürkçini pek ürmet ete, onıñnen mektüpleşe ve tilimiz, yazğan eserleri hususında aqıl tanışa ediler.

Sekseninci-doqsanıncı yıllarda Üsein ağa çoq facialarnı başından keçirdi: ömür arqadaşı Emine apte Marğılanda, doğmuş qardaşı İsmail Kürkçi Moskvada vefat ettiler, 1983 senesi oğlu Server Qırımda Tarhan Qut yalısındaki qayalarda alpinistik meşğuliyetinde elâk oldı (Voinka köyünde defn etildi), qızı Dilâra Marğılanda vefat etti.

Bu qadar azap-facialarnı başından keçirse de, ömrüniñ soñunace temiz qalpli insan olaraq qaldı. 1996 senesi noyabr 27-de Marğılanda vefat etti.

== Menbalar ==
Ş. Asanovnıñ maqalesi, [[Kalgay mecmuası]], Aprel – Mayıs – İyün 2005, Sayı: 36, Saife 14 - 16

{{DEFAULTSORT:Kürkçi, Üsein}}
[[Kategoriya:Alimler]]
[[Kategoriya:Yazıcılar]]
