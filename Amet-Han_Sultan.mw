'''Amethan Sultan оğlu Sultan''' - belli arbiy uçucı, [[II Cian cenki]] iştirakçi, [[Şuralar Birligi]]niñ eki defa qaramanı.

Amethan Sultan 1920 senesi [[Alupka]]da doğdı. [[Aqmescit]]te FZO mektebinde oqudı. Bundan soñ, ustanıñ şegirdi olaraq, parovoz deposında çalıştı. Aynı vaqıtta aeroklubğa qatnap oqudı. Arbiy uçucı olmaq istegi onı [[Aqyar]] yaqınlarındaki [[Qaçı aviatsiya mektebi]]ne alıp keldi. On doquz yaşında bu mektepniñ kursantı oldı.

Amethan Qaçı mektebini [[II Cian cenki]] başlamazdan bir yıl evel bitirdi ve [[ŞSCB]]niñ ğarbındaki qısımlardan birine hızmet etmege yollandı.

Amethan ve onıñ silâdaşları quveti qat-qat artqaç olğan ava duşmanına qarşı küreşte aqranı olmağan erlik, cesaret ve qaramanlıq kösterdiler.

Qızıl bayraqlı gvardiya qırıcı aviatsiya polkunıñ eskadrilya komandanı Amethan Sultan 359 uruşta bulundı. Şahsen özü on bir duşman uçağını urıp tüşürdi. Gruppa ile olğan ava çatışmalarında ise 19 duşman uçağını ğayıp etti. Bundan ğayrı, Stalingrad cebesinde 110 cenkâver uruşta bulundı, şahsen özü altı uçaq urıp tüşürdi ve gruppa ile olğan ava cenkinde yedi duşman uçağını ğayıp etti.

Bu fedakârlığı içün Amethanğa 1943 senesi avgust 24-te, ükümetniñ qararı mücibi ile, [[Şuralar Birliginiñ Qaramanı]] unvanı berildi.

Amethan ava cenkiniñ büyük ustası ve aqiqiy ass oldı. 1942 senesi mayıs 31-de Yaroslavl töpesinde Yunkers-88 uçağını özü uçağınıñ kevdesi ile urıp yerge tüşürgende, ekipajdan eki nemse uçucısı esir alındı, ekisi uçaq içinde yandı. Amethan özü ise avadan yerge paraşüt ile tüşip qurtuldı. O, Şarqiy Prussiyada altı uçaq urıp tüşürdi. 1945 senesi yanvar 18-de dört biñ metr yükseklikte yigirmi beş nemse uçağına qarşı bir özü çıqıp, üç uçaqnı urıp tüşürdi.

Bu batırlıqları içün Amethan Sultanğa 1945 senesi iyün 29-da Şuralar Birliginiñ Eki defa Qaramanı unvanı berildi. Misli yoq cesürligi içün Amethan Sultan cenkniñ soñunda Devlet mukâfatı laureatı unvanını aldı.

Uruşlarda Amethan özüniñ ustalığı, pişkinligi, cesürligi ile öyle yüksek şüret qazandı ki, ondan közleri qorqqan nemse aviatsiya komandanlığı bir çare tapıp Amethan Sultanı yaqalamaq ve yoq etmek ükümini çıqardı. Amethan ise qorqmadı. “Men Amethan Sultanım! Men Amethan Sultanım! Nemse basqıncılarına ölüm!” – dey edi radio ile. Oña cevap olaraq nemselerniñ efirde: “Achtung! Achtung! (Diqqat! Diqqat!) Avada Amethan! Uruştan çıqıñız!” – degen emirleri eşitile edi.

Devrimizniñ acayip adamı, qırımtatar halqınıñ iftiharı Amethan Sultan 1971 senesi fevral 1-de yañı uçaq sınavı vaqıtında elâk oldı.

Bugün [[Aqmescit]], [[Alupka]] ve [[Mahaçqala]] şeerleriniñ meydan ve sоqaqları Amethan Sultannıñ adı taşıylar.

{{DEFAULTSORT:Sultan, Amethan}}
[[Kategoriya:II Cian cenki qaramanları]]
[[Kategoriya:1920 senesinde doğğanlar]]
[[Kategoriya:1971 senesinde ölgenler]]

[[bg:Амет-хан Султан]]
[[de:Amet-Chan Sultan]]
[[en:Amet-khan Sultan]]
[[fr:Amet-Khan Soultan]]
[[pl:Sułtan Amet-Chan]]
[[ru:Амет-Хан, Султан]]
[[sl:Sultan Amet-Han]]
[[tr:Ahmet Han Sultan]]
