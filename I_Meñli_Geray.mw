'''I Meñli Geray''' ({{Lang-crh-ar|۱خاجى كراى‎‎‎‎}}) - üçüncü [[Qırım Hanlığı|Qırım hanıdır]].

I Meñli Geray, müstaqil Qırım hanlığına temel qoyğan [[I Hacı Geray]]nıñ 8 balasından altıncısı edi.   I Hacı Geray Han 1466 senesinde ölgen soñ, 12 sene fetret devri denilgen onıñ balaları arasında devam etken taht qavgaları oldı. Bularnıñ ekserisi Nur Devletnen I Meñli Geray arasında edi. Fetret vaqtında [[Nur Devlet]] dört kere, I Meñli Gerayda üç kere han oldı. I Meñli Geraynıñ üç kerede tekmil saltanatı 44 sene yekün tuta.

I Hacı Geray handan  soñ ekinci oğlu Nur-Devlet han oldı. Qırımda akimiyet içün onıñ qardaşı Meñli Geray kureşmege başladı, 1967 senesinde üç ay hanlıq Meñli Gerayğa keçti. Amma ğalebe birden qazanıp olamadı, ve Kefege qaçtı. Anda Cenevizler oña yardım ettiler, oñdan da ğayrı, eñ muim olğanı, o Qırımdaki mırzalarnen kelişti, Qırım sülâleleriniñ  ve beyleriniñ yardımına esaslandı. 
[[Altın Ordu]] kibi Qırım hanlığınıñ da en balaban meselesi mirzalanıñ ( sülâle reisleri) devletin akikiy saibi olğanalarından doğa edi. Sülâle reisleri arasındaki küreşler, bu sülalelerniñ birbirlerine qarşı toplaşıp, ya da qomşu memleketlernen anlaşıp  hanlıkta qolaylıknen bir iç cenkke sebep ola edi.  I Meñli Geray Şirin sülalesi reisi Aminek Mirza ve Cenevizlerniñ yardımınen 1968de ekinci kere han oldı. Nur Devlet Şimaliy Qavqazğa qaçtı. Anda o Osmanlılarnen bağ tutup, olarnıñ yardımınen tahtnı qaytaracaq oldı. Amma neticede o Cenevizlerniñ esiri oldı. 

1475de  Aminek Mirza, Cenevizlerinde fitnelemesi  neticesine Osmanlılarnen anlaşğanı sebebinden mevkiinden uzaklaştırılğanı zaman reislerni ve sülalelerni etrafında toplap, isyan etti. Meñli  Giraynı qaçmağa mecbur etti, onun yerine evvela qardaşı Ayder, bir-qaç ay sonrada kene Nur Devlet han oldı. Meñli Giray [[Cenevizler]]ge sığındı, olar Nur Devletnen anlaşıp, oñı apis tuttular. Bir vaqit soñra Nur Devletnen   araları bızılğan [[Aminek Mirza]],  Cenevizlerge qarşı Osmanlı padişasına müracat etti. Fatih Sultan Mehmed, bunu fırsat sayıp, Gedik Ahmed Paşanı quvetli bir donanmaynen acele Qırımğa yiberdi . [[Kefe]]nen [[Qırım]] yalılarında Cenevizlernin  tastamam limanların zaptettirdi. [[Gedik Ahmed Paşa]] tarafından apisten çıkarılğan Meñli Giray bir anlaşma yasadı ve Osmanlılarnın tâbîliğin qabul etti.

1476' da Altın-Ordu hanı Seyyid Ahmed Qırımnı istila etti. Meñli Geray Qırqyerge(Çufut Qale) sığındı. Altın-Ordu hanı, [[Canibek]] adında bir valisin taşlap, memleketine qayttı ise de, bu sefer Nur Devlet Osmanlı imayesinde Kırım hanlığın elğe keçirdi. Mengli Giray İstanbulğa ketirilip, apis tutuldu. Bir vaqıt sonra Qırım sülalelernin başı Aminek Mirza, Nur Devlet Hanğa qarşı qargaşalıqlar çıkarıp, padişadan Meñli Geraynın yiberilmesin istedi. 1478de Meñli Geray İstanbuldan yiberilgen ilk han sıfatıynen Qırım tahtına kene keldi. Meñli  Geraynın bu üçünci saltanatı (1478-1514) sırasında Qırım hanlığı sağlam bir şekilde teessüs etti. 

Mengli Giray. hanlıqta evvela düzenni sağlağan sonra, 1484de Osmanlı Padişası [[II. Beyazıt]]nın [[Aqkerman]] seferine 50.000 Qırım atlısıynen qatılıp Qırım Hanlığın ilk kere Osmanlılarnıñ fetih arekâtına qattı. Aqkerman  seferi neticesinde Tuna özeni boyunda zapt etkenleri Balta, Tombasar, Qavşan qasabalarınen etrafı Qırım Hanlığına berildi.

1485 senesi I Meñli Geray Qazan hanı Ibraimniñ tul qarısı [[Nur Sultan]]nen evlene. Bu evlenmeden em Qırım em de Qazan veliahdı Sahib Geray (1481-1551) doğdı. Onıñnen beraber Qırımğa [[Manğıt]] ve [[Secevüt]] qabileleri kirip keldiler ve şimdiki Canköyden biraz künbatar taraftaki topraqlarğa yerleştiler.

1474 senesinde Moskova knyazı [[İvan III]] ile Qırım Hanı Meñli Geray arasında ittifaq antlaşması imzalandı. Qırım ve Rus ordularınıñ ortaqlaşa askeri arekatları neticesinde Rus knyazlığı Altın Ordunıñ vasallığından qurtuldı.  1491 senesi Meñli Geray Altın Ordunı Özü ve Don özenleriniñ aşasından 60 biñ asker yardımınen sıqıp çıqardı ve [[Qara Kermen]]  qalesini qurdı. 1502 senesi, iyün 28. I Meñli Geray Altın Ordunın hanı Şeyh Ahmedni tar-mar etti. Bu ğalebeler sayesinde Qırım Hanlığı Dnepr ile İtil özenleri arasında topraqlarnı öz kontrolü altına aldı. Qırım Hanlığınıñ meydanğa kelüvi yekünlendi. Ortaq düşmanları (Altın Ordu) bozgunğa oğratılgandan soñ müteffik olğan Qırım ve Moskova arasındaki münasibetler yavaş yavaş kerginleşmege başladı. Rusiye mınav Hanlıqlar üstündeki tazyikin bundan soñ, daa çok arttırdı. Meñli Geray Han, üvey oğlu Abdüllâtifni Qazan Hanı tâyin etti. Bir vaqıt sonra Qazan halkı, Rus Knyazı  III İvanğa başvurdu. Abdüllâtif Hannıñ kötü idâresinden şikâyet etip tahttan qaytarımasın istedi. Abdüllâtif Han  mevkiinden alınıp yerine qardaşı Memet Emin ketirildi. Meñli Geray Han, Knyaz  III İvanğa sert bir mektup yazdı. Qırım Hanlığıynen  Rusiyenin arası açıldı. Mınav kerginlik, III İvanın ölümünden son yerine keçgen [[IV Vasil]] vaqıtında yoq oldı, dostluk ilişkileri yañıdan quruldu. Meñli Geray Hannın apayı Nur Sultan Bike, oğlu Abdüllâtifni körmek içün, Meñli Geray Handan olğan oğlu Sâhib Giray ve üç elçinen beraber, 1508 senesinde Moskovağa ketti.  Anda bir ay qaldı. [[Qazan]]ğa Han tâyin etilgen diğer oğlu Memet Emin Hannı Qazanda ziyâret etti. Qayta ekende, Rus çarının sarayında 6 ay misâfir qaldı.

Meñli Geray Han 1511de [[Lehistan]] kralınen  ittifak anlaşması  yasadı.  Aq Rusiye ve [[Ukrayina]] üstündeki âkimiyet ittasından, Lehistan lehine bazkeçti. Lehistan, Qırım Hanlığına senede 15.000 altın bergi bermeni kabul etti. Bu vaqıtta Osmanlı Devletinde Sultan Ekinci Beyazıd Hannıñ oğlu Şehzâde Selim( [[Yavuz Sultan Selim]]), ağası Şehzâde Ahmednen veliahtlık sebebiynen cenkke tutuşğan edi. Sultan, balaban oğlunıñ tarafın tutğanı içün, Şehzâde Selim yenildi. Qırımğa qaçıp qaynatası Meñli Geray Hanğa sığındı. (En yayılğan rivayetge köre Yavuz Sultan Selim Hannıñ apayı [[Ayşe Havsa Sultan]] Meñli Geray Hannın qızı ola. Ondan olğan oğlu [[Kanuni Sultan Süleyman]] Handa uzun zaman Kefe sancağında qaldı) Durumdan haberi olğan Şehzâde Ahmed, Meñli Giray Hanğa bir mektup yiberip, özüne sığınğan qardaşı Şehzâde Selimni apis eterse, Kefeni ve Qırımnıñ yaqınlarındaki müim bâzı qalelerni Qırım Hanlığına taşlacağın bildirdi. Meñli Geray Han, mektubnu ketirgen elçige şu cevapnı  berdi   “Memleketimizge, şerefli bir hânedânın oğlu keldi. Sebep ve maqsatıñıznı añlayamadım. Rumelige ketmek isterse, biz buña niçün ve qadiy mani olabilemiz? Apis istemek de qardaşlıqqa sıymaz.” Şehzâde Selim daa sonra Meñli Geray Hannın oğlu Saadet Giraynıñ refaqatinde ve qorumasında Rumelige keçirildi. 

Meñli Geray Han; aqıllı , siyasiy körüşleri isâbetli bir han edi. Aynı zamanda şair edi. Qıpçaq şivesinde yazğan şiirleri bar edi. Bağçasaraydaki Hansaraynı yasatmadan evvel [[Zıncırlı Medrese]]ni yasattı. Bu onın  ilimge ve kültürge olğan saygısıñ kösterdi. Bu medresede ders berecek müderrislerniñ ve oqucak talebelerniñ keçimlerin qarşılamaq içün geliri yüksek topraq vakf etti. Olacaq medreseniñ temelini qoyğanda, han, yerni qaza edi, er kesnen beraber taş taşıy edi, bina azır olğanda ise o, medreseniñ qapılarında balaban zıncırnı asmaqnı emir etti. Medreseniñ tantanalı açıluvında han ayttı: “Aqıl adamnı alicenap ete, aqıl kemalatnıñ yolu ise ilimnen bağlı… ilimni ürmet etmegen, han olsun ya da padişa, o bir şey temelli etip olamaz, erte ya da keç onı namussızlıq yeter. Men bu qapılarda zıncırnı asmağa emir etim, bu qapıdan kirgen er insan, kim de olsa, bu ilim mebatına kirip öz başını ilim ögünde iysin”. Ve han başını iyip, birinci medresege kirdi.  Qapı üstünde ise şimdi de, arap tilinde yazı saqlandı: “Bu oquv yurtı Allah yardımı ile Meñli Geray han, Hacı Geray hannıñ oğlu, qurmağa emir etti. Allah onıñ hanlığını asır soñunace devam etsin, icriy 906 s.” 
Meñli Geray Han, 1514 senesinde vefat etti. Yasatğan Zıncırlı Medrese qatındaki türbesinde topraqğa berildi.


== Menbalar ==
# Emel Mecmuası san 36 , Eylül - Ekim 1966 
# Türkiye Cumhuriyeti Millî Eğitim Bakanlığı İslam Ansiklopedisi 1954
# Kırım Türk - Tatarları (Dünü - Bugünü - Yarını), Müstecip Ülküsal
# Oğuz Çetinoğlu Bahçesaray Mecmuası
# Halil İnalcık Emelimiz Kırım Mecmuası san 46  2004 ISSN 1301-0328


{{Qırım Hanları}}

{{DEFAULTSORT: Meñli Geray 1}}

[[Kategoriya:Qırım hanları]]
[[Kategoriya:1515 senesinde ölgenler]]

[[en:Meñli I Giray]]
[[fr:Mengli Giray]]
[[ja:メングリ1世ギレイ]]
[[nl:Meñli I Giray]]
[[pl:Mengli I Girej]]
[[ru:Менгли I Герай]]
[[sv:Meñli I Giray]]
[[uk:Менґлі I Ґерай]]
