'''İlyas Borağanskiy''' ([[1852]] - [[1924]]) - qırımtatar neşriyatçı, hattat ve matbaacısı.

İlyas Mırza Borağanskiy 1852 senesinde [[Bağçasaray]]da  dünyağa keldi. Medrese tasilini tamamlağandan soñ [[İstanbul]]ğa ketti. 1866-1874 seneleri arasında mında hattatlığını sağlamlap usta oldı. Şarqiy ve musulman tilleri hattalığınıñ eñ qıyın hususlarını aruv etip bilgeni içün, [[Sankt Peterburg]]ğa çağırıldı. Lâkin mında hattalıq işiniñ alâqa körmemesi neticesinde para sıqıntısı çekti. 

1893 senesinde XIV asırda yaşağan İslâm alimi [[Tebrizi]]niñ [[Mişkat ül-Mesabih]] adlı  hadis kitabını basmaq içün Sankt Peterburg tsenzura eyyetinden uzun oğraşlardan soñra musaade aldı. Bu kitaptan 1000 adet bastı. Bir vaqıt soñra özüniñ matbaasını açtı. Bu matbaa [[İsmail Gasprinskiy]] matbaasından soñra ekinci, Sankt Peterburgda ise birinci qırımtatar matbaası edi. Borağanskiy bu matbaada pek çoq kitap bastı. Bulardan eñ müimleri, Bed ül-Emaliy, [[Mişkât]], Tecvid, [[Osman Aqçoqraqlı]]nıñ Nenkecan Hanım Türbesi , [[İvan Krılov]]nıñ masalları, Gri Boyun (Seraya Şeyka), V. D. Smirnovnıñ Parçalar ve Özetlernen Osmanlı Edebiyatınıñ Örnek Eserleri (Образцовые произведения османской литературы в извлечениях и отрывках),  A. İ. Samoyloviçnin İmparator Babürnüñ Şiirleri (Собрание стихотворений императора Бабура), Qazah şairi [[Abay Qunanbay]]nıñ şiirleri, Qazan Tatar ziyalısı [[Qayyum Nasıriy]]niñ Şarq masalları edi.

1898 senesinde Borağanskiy Türk tili ocası vazifesinen Sankt Peterburg universitetine  tayin edildi. Bu vazifede on sene qaldı. 1920 senesinde Borağanskiy matbaa işini qurmaq içün Sterlitamak şeerine (şimdi Rusiyeniñ [[Başqurtistan]] cumhuriyeti) ketti. Bundan soñrası onıñ aqqında bir malümat yoqtır, vefatınıñ tam yeri ve vaqtı belli degil.

Qırım Tatar halqınıñ bir temsilcisi olğanını er vaqıt aqlında tutqan Borağanskiy pek çoq resmiy evraqnı Bağçasaray Asilzadesi (Бахчисарайский дворянин) dep imzalağan edi. Bütün ayatını müsülman tasiline adağan olması, Borağanskiyni Rusiye musulmanlarınıñ ve qırımtatarlarnıñ büyük ziyalılarıynen bir sırağa qoşa. Onıñ bu çalışmalarına İsmail Gasprinskiy yaqın destek bergen edi.

==Menbalar==
*Viktor Yuryeviç GANKEVİÇ  Emel Sañ 222 Eylül-Ekim (Sentabr-Oktabr) 1997

{{DEFAULTSORT:Borağanskiy, İlyas}}
[[Kategoriya:Medeniyet erbapları]]
[[Kategoriya:1852 senesinde doğğanlar]]
