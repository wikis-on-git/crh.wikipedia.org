'''Remzi Burnaş''' ([[1920]] - [[1982]]) - belli Qırımtatar şairi.

[[1920]] s. [[iyün 17]] künü [[Aqmescit]] civarındaki [[Tav Dayır]] köyünde doğdı. Babası Kerim Burnaş köy mektebinde ocalıq yapa edi. Remzide ilk tasilini köy mektebinde aldı. Mektepke barmazdan evel evlerinde ana babasından, qartlarından eşitken efsaneler ve rivayetler anda halq ağız yaratıcılığını ögrenmege aveslik doğurdı. 

O, köy mektebinden soñ, Aqmescitte 13-nci orta mektebte oqudı. O devirde şair İbraim Bahşış, orta mektepniñ yanında edebiyat tögeregi teşkil etip, istidatlı yaşlarnı anda celp etip egitime başlağan edi. Remzi şu tögerekniñ ilki iştirakçilerinden biri oldı. Birazdan soñ köydeşi Cafer Ğafar ve Ğafar Bulğanaqlınen yaqın munasebette bulundı. Olar Remzige yaratıcılıqnıñ sırlarını ögrettiler. Orta mektepni bitirgen soñ, [[Yalta]]daki ocalar tehnik mektebine kirdi. Niayet, [[1935]] senesi “[[Yaş Leninciler]]” mecmuasında ilki şiirleri basılıp çıqtılar. [[1940]] senesi “[[Qızıl Qırım]]” gazetasında yaş şairniñ ''Vıborg - sovet şeeri'', ''Soldat yırı'' kibi şiirleri derc olındı. [[1941]] senesinde [[Almanlarnıñ Qırımnı işğali]]nden soñ, Almanlarğa qarşı uruşmalara qatıldı. Çatışuvlarnıñ birinde yaralandı. [[Leningrad]] hastanesinde tedaviylengen soñ, kene cebege qayttı. 

Şair [[Ekinci Cian cenki]]nde [[ŞSCB]] içüñ bu qadar uruşmasına rağmen [[Qırımtatarlar]]nıñ oğrağanı fena aqıbetten qurtulamadı. O da halqınen sürgünlikke oğradı. 

Sürgünde [[Namangan vilâyeti]]niñ [[Hagulabad]] qasabasında bulunğan 57-nci mektepte kene özüniñ sevimli işini ocalıqı yapmağa devam etti. Talebelerge [[Rus tili]] ve [[Rus edebiyatı|edebiyatı]] dersi berdi. [[1952]]-[[1956]] seneleri öz bilgisini terenleştirüv maqsadıneñ [[Saratov Universiteti]]niñ filologiya fakultetinde oqudı. 

[[1966]] senesi [[Ğafur Ğulam]] adına edebiyat ve sanat neşriyatında Remzi Burnaşnıñ şairlerden [[Çerkez Ali]] ve [[Amet Metaayev]]nen birlikte, eñ yahşı eserleri saylanıp derc olunğan [[Mavı sailler]] şiirler cıyıntığı çıqtı. Ondan soñra oquyucılar edipniñ ''Yürek sırları'' (1970), ''Edep çoqrağı'' (1976), ''Mayıs sabası'' (1981) kibi şiirler cıyıntıqlarını oqumağa nail oldılar. 

Remzi Burnaş [[1982]] senesi, qızçığı altı yaşında ekende apansızdan vefat etti.

== Menbalar ==
* [[Enver Tohtarov]], [[Kalgay Mecmuası]], sañ 36 

[[Kategoriya:Şairler]]
