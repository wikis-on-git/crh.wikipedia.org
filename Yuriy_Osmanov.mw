'''Yuriy Bekir oğlu Osmanov'''  ([[1941]] – [[1993]]) - belli [[Qırımtatar Milliy Areketi]] iştirakçisi, siyasetçi ve alim.

Yuri (Yusuf) Osmanov, 1941 senesinde [[Qırım]]nıñ [[Büyük Qaralez]] köyünde (şimdi [[Bağçasaray rayonı]]) doğdı. Babası Bekir Osman 1911 senesi [[Büyük Özenbaş]]ta doğğan edi. Anası Mariya Luşinskaya Ziraat Müendisi edi. Babası [[II Cian Cenki]]nde partizan areketine qoşulıp dağğa çıqtı. 1944-te [[Özbekistan]]ğa [[Qırımtatar sürgünligi|sürgünge]] yiberildi. Yuriy Osmanov anasınen beraber 1941 s. oktâbr ayında [[Azerbaycan]]ğa köçken edi. Babası olarnen [[Ferğana]]da tapıştı. 1948-de mektepke kirip 1958-de onı bitirdi. Babası qırımtatar miliy areketiniñ faal iştirakçisi edi. Özü de 1956-da milliy areketke qoşuldı. 1965-de Moskva Yüksek Teknik Oquv Yurtunı, daa soñra Serpuhov Energetik ve Fizik İnstitutını bitirdi. Çalışmaları neticesinde professor oldı. İlk sefer 1968-de Moskvada tutuqlandı, 1970-ge qadar apiste qaldı. Daa soñra 4 arqadaşınen beraber Özbekistanda makeme etilip [[Buhara]] yaqınındaki Qızılçöl apisanesine yiberildi. 1972-de azat olğan soñ Azerbaycanda Sumgait cam fabrikasında müendis olıp çalıştı. Ferğana vadiysiniñ suvlama leyhasında vazife yaptı. 1982-de yañıdan tutuqlanıp, [[Yaqutistan]]da temerküz lagerine yiberildi. Makümiyetniñ bitmesine üç kün qalğanda, hususiy maküm statusında Blagoveşçenskte (Rusiyeniñ Amur vilâyeti) apis etildi. 1987-de aqıl hastanesine yiberildi. Bu sebepnen sürgündeki qırımtatar halqı büyük kütleviy numayışlar yapqan içün aynı sene içinde azat etildi. 1989-da qırımtatar milliy areketi adına bir muracaat vesiqası azırlap Şuralar Birliginiñ Yuqarı Şurasına (yani parlamentine) yiberdi. Bu vesiqada qırımtatar halqınıñ aqları keri berilmesi ve bütün sürgün etilgen halqlar aqqında beyanname bar edi. 1990-da Qırımtatarlar Vatanğa Qaytuv Komitetiniñ reisi oldı. 1991-de bütün oğraşlarğa rağmen maruz qalınğan qattı politikalarnıñ deñişmemesi, vatanğa qaytuvğa musaade etilmemesi ve aqlarnıñ keri berilmemesi sebebinden, o künge qadar alğan bütün unvanlarını taşladı. 1993 senesinde Tavriya Ekologiya Universitetiniñ Şarqiyat bölügi müdiri oldı. Apayı Ayşe fizik ocalığı yapa. Soñ olaraq Milliy Adalet Fırqası teşebbüsi bar edi. 1993 s. noyabr 6 künü [[Aqmescit]]te daa tam añlaşılamağan bir sebepten qatil etilgendir.

==Menbalar==
KIRIM Dergisi 1993 S-5

{{DEFAULTSORT:Osmanov, Yuriy}}
[[Kategoriya:Cemaat erbapları]]
[[Kategoriya:Siyasetçiler]]
[[Kategoriya:Alimler]]
[[Kategoriya:1941 senesinde doğğanlar]]
[[Kategoriya:1993 senesinde ölgenler]]
