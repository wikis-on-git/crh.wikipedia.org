{{Tarihiy memleket
|Qırımtatar adı  = Qırım Halq Cumhuriyeti
|Original adı = 
|Seneler   = 1917 – 1918
|Bayraq = Flag of the Republic of Crimea, 1917-1918.PNG
|Gerb = 
|Harita = 
|Harita tasviri =
|Gimn = [[Ant etkenmen]]
|Paytaht = [[Bağçasaray]]
|Til = [[Qırımtatar tili]]
|Devlet qurumı = [[Cumhuriyet]]
|title_leader = Baş nazir
|leader1      = [[Noman Çelebicihan]]
|year_leader1 = 1917 – 1918
}}
'''Qırım Halq Cumhuriyeti''' - [[1917 senesi]] [[dekabr 26]]-da [[I Qurultay|I Qırımtatar Qurultayında]] ilân etilgen bir cumhuriyettir.

== Halqara vaziyet ==
=== [[Osmanlı Devleti]] ===
Osmanlı Devletiniñ soñ eki yüz yılına baqqanımızda bir çoq vilâyetlerinde topraq coyğanını köremiz.

Avropalılarnıñ Osmanlığa “Hasta Adam” aytmaları, devletniñ ne qadar küçsüz olğanını köstere. Küçsüz olğanı içün Avropa Devletleri Osmanlı Devletini [[Almaniya]]nıñ tarafında [[I Cian Cenki]]ne qoşulmağa mecbur ettiler.

1913 senesi. Osmanlı Devletinde, ükümetke kelgen [[İttihat ve Teraqqiy Fırqası]] devlette yañılıqlar ve deñişiklikler ketire. Bu yañılıqlar şübesiz Qırımnıñ siyasiy ayatını da etkiledi. Qırımtatar talebelerniñ “Vatan Cemiyeti”, “Milliy Fırqa” kibi siyasiy areketler o künlerde quruldı.

=== [[Rusiye İmperiyası]] ===
I Cian Cenkinde ağır qayıplar alğan Rusiyede mualefet ayaqlana ve [[II Nikolay]] İmperatorı tahttan çekeler. Ükümetke “Vaqtınca Ükümet” (Временное Правительство) keçe. Monarhiyadan vazgeçip, bütün zemaneviy dünyada olğanı kibi, Rusiye de deñişmege mecbur edi.

O vaqıtlarda Rusiye Devletiniñ bir parçası olğan Qırım yarımadasında da ihtilâl yelleri esmege başlay. 

[[İsmail Gasprinskiy]], [[Noman Çelebicihan]], [[Asan Sabri Ayvazov]], [[Abdureşit Mediyev]] ve diger qırımtatar liderleri [[Sankt Peterburg]], [[Moskva]], [[Ades]], [[Voronej]] şeerlerinde tasil alğanlarında, çalışqanlarında bu deñişikliklerden etkileneler.

=== [[Ukraina]] ===
Rusiye İmperiyasınıñ bu qıyın zamanlarında, Ukraina topraqlarında milletçi sesler yükselmege başlay. 1917 senesi martta Ukrain milletçileriniñ başı sayılğan [[Mihaylo Gruşevskiy]] [[Merkeziy Rada]]nı toplay.

1917 senesi noyabr 7 (22)-de Rada mustaqil [[Ukraina Halq Cumhuriyeti]]ni ilân etti. Bu olay Rusiye topraqlarında yaşağan bütün azınlıqlar içün bir misal olıp mucadelelerine ışıq tuttı.

== Qırımda Vaziyet ==
Qırım o zamanlarda Rusiye İmperiyasınıñ içinde [[Tavrida Guberniya]]sınıñ (vilâyetniñ) bir parçası sayıla edi.

1917 senesi. Aprel 7 künü Aqmescitte “Bütünqırım Musulmanları Kongressi” toplandı. Bu toplaşuvğa Qırımnıñ çeşitli şeer ve köylerinden 1500-den çoq kişi qatıldı. Kongresste eñ aktiv olğanlar Vatan Cemiyetinden [[Seyitcelil Hattat]], [[Ablâkim İlmiy]], Asan Sabri Ayvazov kibi milletçiler edi. Kongresste Qırım Musulmanları Merkeziy İcra Komiteti belirlendi. Nоman Çelebicihan komitetniñ reisi ve Qırım Müftisi saylandı, Cafer Seydamet ise o küngece Rusiye Ükümetiniñ ellerinde olğan Vaqıf Komissiyasınıñ reisligine saylandı. Ekisi de o zaman Qırımda degil, cenkte ediler. 

Bu vaqıtlarda erkesniñ aqlından keçken “Qırım Qırımlılarnıñdır!” fikri aydınlarımız tarafından cesürce aytılmağa başlandı. 

1917 senesi Oktâbrde İcra Komitetiniñ bir toplaşuvında Nоman Çelebicihan Qırımnıñ kelecegini belirlenmesi Qurultaynıñ toplanmasınen mümkün olacağını söyledi ve bu fikir qabul etilip Qurultaynıñ toplanması qararı alındı. 

Qurultayğa 76 vekil saylandı. Olardan 24-dü [[Yalta]] [[uyezd]]inden, 19-ı [[Aqmescit]] uyezdinden, 16-sı [[Kefe]] uyezdinden, 11-i [[Kezlev]] uyezdinden ve [[Or Qapı]] uyezdinden 6 vekil. Vekillerniñ aralarında dört qadın: [[Şefiqa Gasprinskaya]], [[Anife Bоdaninskaya]], [[İlhan Tohtar]], [[Hatice Avcı]] da bar edi.

== Qurultay ==
Qurultay Dekabr 9 künü [[Bağçasaray]]nıñ [[Hansaray]]ında açıldı.

Birçoq toplaşuvnıñ artından Dekabr 26-da Qurultay Qırımtatar Esas Qanunını qabul etti. Eñ müim maddeleri:
* '''''Madde 1''' Qurultay er bir milletniñ kendi iradesi ile milliy ayatını idare etmesini qabul ete.''

* '''''Madde 4''' Meclis-i Mebusannıñ (parlamentniñ) alelhusus tоplaşuvları kendi tarafından tayin eteler. Fevq ül-ade tоplaşuvlar ise azalarnıñ üçten birisiniñ başqanlıqtan resmiyen talebe ile tоplanır.''
:Qurultay Meclis-i Mebusanıñ (Parlament) qurulmasına qarar bere. Milliy Parlament içün saylavlar er üç senede bir kere yapılacaq. Mecliske saylav hususları: 
:- Sayılma-saylanma aqqı qadın-erkek 20 yaşını toldurğan er kes içün birdir. (Bu husus İslâm ve Türk Dünyasında ilk olıp, tarihqa keçti) 
:- Gizli rey. 
:- Açıq saylav. 
:Bu hususlar zemaneviy Avropada bile çoq daa keç qabul etilgen edi. Meselâ Türkiyede bu müim mesele 1930-larda qabul etile. 

* '''''Madde 7''' Qurultay qanun yaratıcılıq akimiyetiniñ, icralıq akimiyetiniñ, yuridik akimiyetiniñ er biriniñ bütünleyin mustaqilliklerni qabul etmeknen milliy idarede er bölükniñ öz dairelerinde uquqiy ceetten saip оlmasını qabul eter.'' 

* '''''Madde 17''' Qurultay Qırımda tatarlar arasında оlğan mırzalıq, beylik, çelebilik, duhоvnıylıq, dvоrânlıq, knâzlıq, meşçanlıq, pоselânlıq kibi unvanlarnı ve оlarnıñ bergen imtiyazlarını lâğu ete.''
:Mırza, bey, çelebi, knâz kibi lağaplardan vazgeçildi. 

Qurultay bu yañılıqlarnıñ yalıñız demokratik bir devlette mümkün olacağını diqqatke alıp, Qırım Halq Cumhuriyetini ilân etti.

== Devlet Simvolları==
[[Geraylar|Geray Hanlarınıñ]] [[Qırımtatar tamğası|taraq tamğalı]] mavı bayrağı cumhuriyet bayrağı oldı. Nоman Çelebicihannıñ “[[Ant Etkenmen]]” şiiri Milliy Gimn sayıldı.

== Ordu ==
Cumhuriyetiniñ ordusını, Rusiye İmperiyasınıñ ordusınıñ içinde olğan Qırım Süvari Alayı ve Qırımtatar piyade askerleri teşkil etti.

== Ükümet ==
Dekabr 28-de Qurultay Cumhuriyetniñ Ükümetini qurdı. Ükümet Reisi ve Adalet naziri - [[Noman Çelebicihan]], Hariciye ve Mudafaa İşleri naziri - [[Cafer Seydamet]], Maarif İşleri naziri – [[Amet Özenbaşlı]], Maliye ve Vaqıf İşleri naziri – [[Seyitcelil Hattat]], Diyanet İşleri naziri – [[Amet Şükri]] saylandı.

== Cumhuriyetniñ sоñu ==

Ukraina Radası Qurultay toplantısına hayırlama mektübini yolladı, Rusiyeniñ Bolşevik Ükümeti ise Qırımtatar Qurultayını ve Ükümetini tanımadı.

Rusiyede ükümetke kelgen bolşevikler yaş cumhuriyetni devirip yarımadada kommunist rejimini qurmaq istey ediler. Bunıñ içün [[Aqyar]]da toplanğan Arbiy İhtilal Komiteti [[Qara Deñiz Flotu]]nıñ gemilerini Aqyardan [[Kezlev]], [[Yalta]], [[Kefe]], [[Keriç]] ve diger şeerlerge yollayıp Cumhuriyet askerlerinen qattı uruşmağa başladı.

[[Yanvar 16]]-da fevralniñ başına qadar [[Alma özeni]], Aqyar ve Bağçasaray yaqınlarında cenk süre edi. [[Süyren]] köyüniñ yaqınlarında 40 biñlik bolşevik ordusınen cenkleşken 3 biñ kişilik Cumhuriyet ordusı mağlüp oldı. Bunıñ artından, Qırımnı istilâ etken bolşevikler Cumhuriyetiniñ feshini ilân ettiler. Qırım Cumhuriyeti Ükümetiniñ Reisi Çelebicihan Aqyarda türmege qapatıldı. [[1918 senesi]] [[fevral 23]]-de de idam etildi. 

       
Böyleliknen tarihta ilk Qırımtatar Cumhuriyeti yoq oldı.

== Menbalar ==
* [http://www.qirim.net/ QIRIM.net]
* Yunus Qandım "Küreş meydanını оt basmaz", Aqmescit, 2002


[[Kategoriya:Qırım tarihı]]

[[az:Krım Xalq Respublikası]]
[[en:Crimean People's Republic]]
[[it:Repubblica Popolare di Crimea]]
[[ka:ყირიმის სახალხო რესპუბლიკა]]
[[nl:Volksrepubliek Krim]]
[[pl:Krymska Republika Ludowa]]
[[ru:Крымская Народная Республика]]
[[tr:Kırım Halk Cumhuriyeti]]
[[uk:Кримська Народна Республіка]]
