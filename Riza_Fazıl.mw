'''Riza Fazıl'''  ([[1929]] s. doğdı) - belli qırımtatar yazıcısı.

Riza Fazıl 1929 senesi mayıs 30-da [[Qarasuvbazar rayonı]]nıñ [[Barın]] köyünde köy ocasınıñ qorantasında dünyağa keldi. 1944 senesi [[sürgünlik]] vaqtında şimalge, [[Rusiye]]niñ [[Kostroma vilâyeti]]niñ Makaryev rayonına tüşti ve ösmürleyin dağda çalıştı, sürgünlikniñ bütün ağırlıqlarını özüniñ başından keçirdi. 1955 senesi Kostroma şeerinde ticaret oquv yurtunı, 1959 senesi ise [[Samarqand]] ticaret institutınıñ iqtisadiyat fakultetini bitirdi. 1959-64 seneleri [[Qırgızistan]]nıñ [[Oş]] şeerinde ticaret sistemasında öz zenaatı boyunca çalıştı. 1965 senesi [[Taşkent]]ke köçti ve şu yıldan başlap, 1980 senesine qadar anda qırımtatar tilinde çıqqan [[Lenin Bayrağı]] gazetasında terciman, edebiy hadim, edebiyat ve sanat bölüginiñ müdiri vazifelerinde bulundı. 1980-1994 seneleri [[Yıldız mecmuası]]nda başta şiiriyet bölüginiñ müdiri olıp, 1987 senesinden ise derginiñ mesül kâtibi vazifesinde çalıştı. 1992 senesi Yıldız mecmuası hadimlerinen beraber Qırımğa köçip keldi. 

Uzun yıllar boyunca qırımtatar edebiyatınıñ deñişik saalarında çalıştı. Qırımtatar folklor eserlerin toplap neşir etti.  Riza Fazılnıñ icadiy faaliyeti 1964 senesi Lenin Bayrağında basılgan “Aramtamaq”, “Ötmek” kibi ilki şiirlerinden başlanğandır. 1970 senesi onıñ “Navrez” adlı birinci şiir kitabı basılıp çıqtı. 1971 senesi “Qayda Birlik Anda Tirlik” adınen  birinci kere qırımtatar atalar sözleri cıyıntığını çıqarmağa nail ola. 1975 senesi ise kene qırımtatar folklorına ait “Maneler ve Çıñlar” cıyıntığını neşir etti.

1976 senesi Riza Fazıl müellifdeşlikte orta mekteplerde ana tili dersini keçken Qırımtatar talebelerine IV-VII sınıflar içün “Tuvğan Edebiyat” dersligini çıqara. 1977 senesi Qırımtatar qadınlarınıñ cenkte, partizanlıqta gizli teşkilâtlarda faal iştirakine bağışlanğan “Analar Yaş Ekende” adlı oçerkler cıyıntığını azırlap çıqara. 1979 senesi onıñ Sadıqlıq serlevalı oçerkler kitabı basılıp çıqtı. 1982 senesi ise Rıza Fazılnıñ [[Moskva]]lı [[Lütfiye Sofu]]nen beraber [[Şuralar Birligi]]niñ eki defa qaramanı [[Amethan Sultan]]nıñ ayatı aqqında yazğan “Amethannıñ Yıldızı” adlı vesiqalı povesti neşir etildi.

1980-ci yıllarda Riza Fazıl eski devir qırımtatar şiiriyeti nümünelerini araştıruv ve olarnı ögrenüvnen meşğul ola ve, neticede, 1988 senesi XVII asırda yaşap icat etken [[Aşıq Ümer]]niñ birinci kere şiirler kitabını azırlap çıqarmağa nail ola. 1990 senesi ise o, Aşıq Ümer eserleriniñ ekinci kitabını çıqara. Bunıñ kibi  Riza Fazıl Yıldız mecmuasınıñ saifelerinde oquyıcılarnı [[Mahmud Qırımlı]], [[Üsein Kefeviy]], [[II Ğazı Geray]],[[IV Mehmed Geray]], [[I Meñli Geray]] ve diger qadimiy devir şairleriniñ eserlerinen tanış etti. Aynı vaqıtta o qırımtatar edebiyatıniñ tarihına ait materiallar toplap, yazıcı [[Safter Nagayev]]nen beraber “Qırımtatar Edebiyatınıñ Tarihına Bir Nazar” serlevalı monografiyasıni yaza. Taşkentte [[Yıldız mecmuası]]nın 1988-1989 seneleri sanlarında basılğan bu eserde birinci kere qırımtatar edebiyatınıñ ilki irmaqlarından başlap, yani XIII asırdan soñki devirgece olıp keçken çoq asırlıq yolu qaplap alınğandır. Müelliflerniñ bu eseri 2001 senesi [[Aqmescit]]te oldıqça kenişletilgen alda “Qırımtatar Edebiyatınıñ Tarihı” adınen 530 saifeli ayrı kitap olıp basılıp çıqtı.

Riza Fazılnıñ büyük işlerinden biri şu ki, o, Qırımtatar edebiyatı ve [[İslâm]] tarihında birinci olıp, bütün dünya musulmanlarınıñ muqaddes kitabı olğan [[Quran-ı Kerim]]ni [[Qırımtatar tili]]ne çevirip, onı 1991-1994 seneleri devamında Yıldız mecmuasında derc ettirdi. 1998 senesi ise o, Quran-ı Kerimniñ şu tercimesini ayrı kitap etip çıqarmağa nail oldı.

2002 senesi eki kitabı çıqtı. Bular edebiy maqalelerden, oçerklerden, hatırlavlardan ibaret “İrmaqlar” adlı 550 saifeli cıyıntıq ve “Tatarlığım” adlı şiir kitabıdır.

1993-de Ukraina Yazıcılar Cemiyeti azası olğan Riza Fazıl, 2008-de Qırımtatar Yazıcılar Cemiyeti reisi oldı.

== Menbalar ==
*[[Kalgay mecmuası]]
* Türkiye Cumhuriyeti Kültür Bakanlığı

{{DEFAULTSORT:Fazıl, Riza}}
[[Kategoriya:Yazıcılar]]
[[Kategoriya:Şairler]]
[[Kategoriya:1929 senesinde doğğanlar]]
