'''Riza Fazıl''',  ([[1929]] - - )  belli qırımtatar yazıcısı,

Riza Fazıl 1929 senesi mayıs 30-da [[Qarasuvbazar]] rayonınıñ Barın köyünde köy ocasınıñ qorantasında dünyağa keldi. 1944 senesi sürgünlik vaqtında şimalge, Kostroma vilâyetiniñ [[Makaryev]] rayonına tüşti ve ösmürleyin dağda çalıştı, sürgünlikniñ bütün ağırlıqlarını özüniñ başından keçirdi. 1955 senesi Rusiyeniñ Kostroma şeerinde ticaret oquv yurtını, 1959 senesi ise [[Samarqand]] ticaret institutınıñ iqtisadiyat fakultetini bitirdi. 1959-64 seneleri [[Qırgızstan]]nıñ [[Oş]] şeerinde ticaret sistemasında öz zenatı boyunca çalıştı. 1965 senesi [[Taşkent]]ke köçti ve şu yıldan başlap, 1980 senesine qadar anda qırımtatar tilinde çıqqan [[Lenin Bayrağı]] gazetasında terciman, edebiy hadim, Edebiyat ve sanat bölüginiñ mudiri vazifelerinde bulundı. 1980-1994 seneleri Yıldız mecmuasında başta şiiriyet bölüginiñ mudiri olıp, 1987 senesinden ise derginiñ mesül kâtibi vazifesinde çalıştı. 1992 senesi Yıldız Mecmuası hadimlerinen beraber Qırımğa köçip keldi. 

Uzun seneler boyunca qırımtatar edebiyatının deñişik saalarında çalıştı. Qırımtatar folklor eserlerin toplap neşir etti.  Riza Fazılnıñ icadiy faaliyeti 1964 senesi Lenin Bayrağında basılgan [[Aramtamaq]], [[Ötmek]] kibi ilki şiirlerinden başlanğandır. 1970 senesi onıñ [[Navrez]] adlı birinci şiir kitabı basılıp çıqtı. 1971 senesi [[Qayda Birlik Anda Tirlik]] adınen  birinci kere qırımtatar atalar sözleri cıyıntıgını çıqarmaga nail ola. 1975 senesi ise kene qırımtatar folklorına ait [[Maneler ve Çıñlar]] cıyıntıgını neşir etti.

1976 senesi Riza Fazıl muellifdaşlıqta orta mekteplerde ana tili dersini keçken Qırımtatar talebelerine IV-VII sınıflar içün [[Tuvğan Edebiyat]] dersligini çıqara. 1977 senesi Qırımtatar qadınlarınıñ cenkte, partizanlıqta gizli teşkilatlarda faal iştirakine bağışlangan [[Analar Yaş Ekende]] adlı oçerkler cıyıntıgını azırlap çıqara. 1979 senesi onıñ Sadıqlıq serlevalı oçerkler kitabı basılıp çıqtı. 1982 senesi ise Rıza Fazılnıñ [[Moskva]]lı [[Lütfiye Sofu]]nen beraber [[Şuralar Birligi]]niñ eki defa qaramanı [[Amethan Sultan]]nıñ ayatı akkında yazgan [[Amethannıñ Yıldızı]] adlı vesiqalı povesti neşir etildi.
1980-ci yıllarda Riza Fazıl eski devir qırımtatar şiiriyeti numünelerini araştıruv ve olarnı ögrenüvnen meşğul ola ve, neticede, 1988 senesi XVII asırda yaşap icat etken [[Aşıq Ümer]]niñ birinci kere şiirler kitabını azırlap çıqarmağa nail ola. 1990 senesi ise o, Aşıq Ümer eserleriniñ ekinci kitabını çıqara. Bunıñ kibi  Riza Fazıl Yıldız mecmuasınıñ saifelerinde oquyıcılarnı [[Mahmud Qırımlı]], [[Usein Kefeviy]], [[Gazi Geray Han]],[[Muhammed Geray Han]], [[Meñli Geray Han]] ve diger qadimiy devir şairleriniñ eserlerinen tanış etti. Aynı vaqıtta o qırımtatar edebiyatıniñ tarihına ait materiallar toplap, yazıcı [[Safter Nagayev]]nen beraber [[Qırımtatar Edebiyatınıñ Tarihına Bir Nazar]] serlevalı monografiyasıni yaza. Taşkentte [[Yıldız Mecmuası]]nın 1988-1989 seneleri sanlarında basılgan bu eserde birinci kere qırımtatar edebiyatınıñ ilki irmaqlarından başlap, yani XIII asırdan soñki devirgece otip keçken çoq asırlıq yolı qaplap alıngandır. Muelliflerniñ bu eseri 2001 senesi [[Aqmescit]]te oldıqça kenişletilgen halda [[Qırımtatar Edebiyatınıñ Tarihı]] adınen 530 saifeli ayrı kitap olıp basılıp çıqtı.
Riza Fazılnıñ buyük işlerinden biri şu ki, o, Qırımtatar edebiyatı ve islam tarihında birinci olıp, butün dünya musülmanlarınıñ muqaddes kitabı olgan Qur'an-ı Kerimni Qırımtatar tiline çevirip, onı 1991-1994 seneleri devamında Yıldız mecmuasında derc ettirdi. 1998 senesi ise o, Qur'an-ı Kerimniñ şu tercimesini ayrı kitap etip çıqarmağa nail oldı.

2002 senesi eki kitabı çıqtı. Bular edebiy maqalelerden, oçerklerden, hatırlavlardan ibaret [[Irmaqlar]] adlı 550 saifeli cıyıntıq ve [[Tatarlığım]] adlı şiir kitabıdır.

1993-de Ukrayina Yazıcılar Cemiyeti azası olğan Riza Fazıl, 2008-de Qırım Tatar Yazıcılar Cemiyeti reisi oldı.

== Menbalar ==
*[[Kalgay mecmuası]]
* Türkiye Cumhuriyeti Kültür Bakanlığı

{{DEFAULTSORT:Fazıl, Riza}}
[[Kategoriya:Yazıcılar]]
[[Kategoriya:Şairler]]
[[Kategoriya:1929 senesinde doğğanlar]]
