'''Usul-i Cedid''' (zemaneviy tilge ''yañı usul'' olaraq tercime etile) - [[İsmail Gasprinskiy]]niñ 1884 senesinde maalle mektepleri yerine [[Bağçasaray]]da başlatıp, daa soñra pek çoq Rusiye musulman şeerlerine inkişaf ettirilgen yañı talim terbiye usullarına köre oqutılğan mekteplerge berilgen isim edi.

Gasprinskiy 1884 senesinde Bağçasaray Qaytaz Ağa maallesinde açqan mektebinde ilk tecribesini yaptı. Kerekken para, alet ve levazımnıñ tapılması, müfredatnıñ azırlanması, muallimlerniñ yetiştirilmesi, derste oqutulacaqlarnıñ basılması, episi İsmail Gasprinskiy tarafından yapıldı. Usul-i Cedid ariflerni degil seslerni ögretmek esasına tayana edi. Lâkin, qadimciler (eski usuldan taraf olğanlar) ve halq oña en başta razı kelmedi. O yañı mektepni menimsetmek içün qırq künde oquma-yazma ögretecegini ittaa etti. Tam qırq kün soñra Bağçasaray halqınıñ aldında talebelerni imtaan etti, episide oquma-yazmanı ögrengen ediler. Bu vaqiadan soñra Gasprinskiyniñ itibarı artqan edi. Qadimciler şalt ögrenilgen ilim şalt unutılır dep qarşı kelmege devam ettiler.  

Gasprinskiyge köre, maarif sisteması, ana tili Türkçeniñ ögretilmesine izmet etmeli ve diniy malümatlarnen beraber dünyeviy malümatlar da olması kerege edi. Usul-i Cedidde ders zamanları ve talebe sayıları tadidli edi. İlk  mekteplerde tedrisat zamanı eki seneni keçmecek, bir muallim 30 - 40-dan fazla talebege aynı vaqıtta ders bermecek edi. Aftada altı kün ve bir ders kününde zamanı 45-er daqqanı aşmağan eñ fazla beş ders oqutulacaq edi. Talebeniñ  bıqmaması içün ders aralarında teneffüsler bar edi. Bedeniy cezalar da berilmey edi.  Maalle mekteplerniñ tersine, Usul-i Cedid mekteplerinde er afta ve semestr soñlarında bütün derslerden imtianlar yapıldı. Mektepni tamamlamaq içün bu imtianlardan keçmek kerege edi. Mekteplerniñ avasına, temizligine, carıq olmasına diqqat etildi. O zamanğa qadar yalıñız Rus mekteplerinde körülgen sıralar, qaratahta, kitaplıq ve diger oquv levazımatı mekteplerde ola edi.

Müfredatta da büyük deñişiklikler bar edi. İlk basamaqta Türkçe oquma-yazma, esap (arifmetika), hat, [[Quran]] oquma ve [[İslâm]]nıñ esasları, ekinci basamaqta [[coğrafiya]] ve [[tarih]], İslâm ve memleket tarihı aqqında dersler ve tabiat bilgisi dersleri de oqutıldı. Çoqusı ilk sefer berilgen bu dersler içün  ders kitabı da olmağanından, Usul-i Cedid mekteplerinde qullanılacaq esas ders kitabını da 1884 senesinde [[Hoca-i Subyan]] adınen Gasprinskiyniñ özü  yazıp, kene özüniñ matbaasında bastı.

Bu vaqıtta [[Terciman]]da devamlı Usul-i Cedidnen alâqalı maqaleler yazğan Gasprinskiy, körüşlerin Rusiye türkiy halqlarnıñ alayına qabul ettirmek ğayesinde edi. Bunıñ içün er sene Rusiyeniñ er yaqından musulman tacirlerin kelgeni [[Nijniy Novgorod]] sergisine ketip onıñ propagandasını yaptı. 1887 senesinde Bağçasaray nümüne mektebi muallimi Bekir Efendini Rezan vilâyetindeki Ankermanğa yiberdi. Bekir Efendi ekinci nümüne mektepni o yerde açtı. Usul-i Cedid er yaqta tuyulıp başladı. Deñişik yerlerden 80 qadar molla Bağçasarayğa kelip Usul-i Cedidni ögrenip memleketlerine qayttılar. Bundan soñ Rusiyeniñ aman er vilâyetinde ekişer-üçer mektep teşekkül etildi. 1893 senesinde [[Samarqand]]ğa ketken Gasprinskiy mında bir nümüne mektep açtı, bu mektep üç ay soñra qapatılgan olsa da savtiy (fonetik) usulnıñ (usul-i savtiye) ketirgen faydalarını köstergeni içün, Orta Asiyada peş-peşke Usul-i Cedid mektepleri açılmağa başlandı.
 
Gasprinskiyniñ başlatqan bu inqilâpnı eñ başta desteklegenler bütün Rusiye turkiy halqları arasında em iqtisadiy em de medeniy taraftan en quvetli olğan  [[Qazan Tatarları]] edi. Evelâ Qazan Tatarları artında da [[Azeriler]] arasından çıqqan ileri körüşli mollalar, muallimler, tacirler ve zengin musulmanlar Usul-i Cecid areketini baş destekçisi oldılar. 1914 senesine kelingende Rusiyedeki Usul-i Cedid mektepleriniñ sayısı 5000 qadar oldı.

Gasprinskiy musulman qızlar içün ilk Usul-i Cedid mektebini ablası Pembe Hanım Bolatuqovağa 1893-de Bağçasarayda açtırdı. Bu nümüne diger yerlerge de qısqa zamanda yayıldı. Usul-i Cedid inqilâbı Rusiye turkiy halqları arasında qadın areketini bir başlanğıç noqtası oldı.

== Menbalar ==
* [[Hakan Kırımlı]]
* [http://www.ismailgaspirali.org www.ismailgaspirali.org]


[[Kategoriya:Qırım tarihı]]
[[Kategoriya:Tasil]]

[[ca:Jadidisme]]
[[de:Dschadidismus]]
[[en:Jadid]]
[[it:Jadid]]
[[ja:ジャディード運動]]
[[kk:Жәдитшілік]]
[[nl:Jadid]]
[[ru:Джадидизм]]
[[tt:Cəditçelek]]
