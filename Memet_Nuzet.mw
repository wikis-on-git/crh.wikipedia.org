'''Memet Nuzet''' (Tureviç, asıl soyadı '''Çelebiyev'''; [[1888]] [[mart 13]], [[Aydar Ğazı]] köyü  – [[1934]] [[mayıs 4]], [[Kökköz]] köyü) - [[qırımtatar]] şairi.

Memet Nuzet Kezlev uyezdiniñ [[Aydar Ğazı]] köyünde Şeyh İslâm çelebiniñ qorantasında doğa. Özüniñ ilki tasilini köy ocapçesinden ala. Soñra babası Şeyh İslâm çelebi 1897 senesi onı [[Kezlev]] medresesine yerleştire. [[1900 senesi]] [[Bağçasaray]]daki meşur [[Zıncırlı medrese]]ge oqumağa kire.

Memet Nuzetniñ faal edebiy yaratıcılığı [[1905 senesi inqilâbı]] devrinde başlay. Edebiyatşınaslıq nazariyesinde maarifçilik realizmi dep adlandırılğan yaratıcılıq usulı, yani ratsionalizm, didaktizm ve ahlâq tüzetüv usulınen yazılğan edebiy eserleriniñ tesiri altında icat ete.

[[1909 senesi]] politsiya nezareti altında bulunğan yaş şair, inqilâp cellâtları olğan devlet erbapları aqqında epigrammalar yazuvda qabaatlanıp qapatıla ve 4 ay [[Aqmescit]] [[türme]]sinde sorğu altında buluna. Apishaneden çıqqan soñ o [[Qırım]]dan kete. O vaqıtta şair [[Moskva]]da, [[Sankt Peterburg]]da, [[Nijniy Novgorod]]da, [[Qazan]]da, [[Ufa]]da, [[Uralsk]]te, [[Orenburg]]da buluna. 1910 senesiniñ başında, Qazanda [[Abdulla Toqay]]nen körüşe, onıñ lektsiyalarını diñley.

Memet Nuzet [[Kuybışev rayonı]]nıñ [[Köklüz]] köyünde ocalıq yapar eken, ağır hastalanıp, [[1934 senesi]] [[mayıs 4]]-te [[Kökköz]] hastahanesinde vefat etti.

Memet Nuzet şiiriyetniñ çeşit janrlarında eserler yarattı: satirik ve yumoristik şiirler, balalar içün şiirler, ahlâq ve turmuş, terbiye mevzularında şiirler, lirik şiirler, agitatsion şiirler, şiiriy pyesalar, poemalar ve ilâhre. Şairniñ böyle satirik ve yumoristik manzumeleriniñ halq arasında eñ ziyade meşur olğanlarından: “Noğaynıñ adağı”, “Uzun qulaq aziz”, “Ava sertiygen”, “Menden de geceñ hayır”, “Soqur közden seadet”, “Türküli namaz”, “Çoban ve eçki”, “Taqsim dersi”, “Qaydan çıqa?”, “Bizniñ babaylar”, “İçki qurbanı”, “Vaaz”, “Noğaynen molla”, “Tek mağa körünme”, “Ağır ceza” ve daa çoq eserlerini qayd etmek mümkün. 

Memet Nuzetniñ büyük kölemli elyazmalar defteri belli şairimiz [[Abduraman Qadri-zade]]niñ [[Romaniya]]da yaşağan qızı Piraye hanımda saqlanıp qalğandır. Bu defterdeki bir sıra şiirlerni [[Eşref Şemi-zade]] [[“Lenin bayrağı”]]nıñ 1967 senesi “Raatlıq saifeleri”nde (mayıs 6, iyun 17) bastırğan edi. Şairniñ saylama eserlerniñ cıyıntığı (“Qırımnıñ çöl ayatından”) Aqmescitte 2003 senesi neşir etildi.

{{DEFAULTSORT:Nuzet, Memet}}
[[Kategoriya:Şairler]]
[[Kategoriya:1888 senesinde doğğanlar]]
[[Kategoriya:1934 senesinde ölgenler]]
