'''Müstecib Ülküsal''' (Müstecib Hacı Fazıl) (1899 – 1996) XX asırda diasporada [[Qırımtatar]] milliy oğraşlarnıñ eñ müim adamlarından birevidir. O em doğğan yeri olğan [[Romaniya]] [[Dobruca]]sında, em ana-vatanı [[Qırım]]da, em [[Almaniya]], [[Lehistan]] kibi ğarbiy memleketlerde, em de köçkeni [[Türkiye]]de pek köp milliy oğraşlarda tapılğanı içün keniş malümat ve tecribe saibi olğandır. Qırımtatar neşriyat tarihınıñ eñ uzun sürgen mecmuası olğan [[Emel mecmuası]]nı qurğan ve uzun seneler neşir etkendir. Bundan başqa Qırımtatar milliy areketi, medeniyeti, tarihı, etnografiyasınen alâqalı pek çoq kitap yazğan ve neşir etkendir. O tamamınen aqiqiy bir dava adamıdır.

Qartbabasınıñ adı Abdurrahmandır. Abdurrahman 1840 senesinde [[Qırım]]nıñ [[Or]] uzyediniñ bir köyünde tuvğan. 1862 senesinde Dobrucağa köçken. Romaniyağa kelgende yañı üylü eken. [[Dobruca]]da Hakime, Sakine adında eki qızı ve Fazıl, Qavlamet, Dervişamet adında üç oğlu tuvğan. Müstecib Ülküsalnıñ babası Fazıl 1869 senesi tuvğan. Fazıl 1896 senesinde Vefa Çelebi adındaki bir Qırımtatar muaciriniñ qızı olğan Şerifenen evlengen. Müstecip Ülküsalnıñ anası Şerifeniñ babası Vefa Efendi ve anası Hacımelek Qırımnıñ [[Kefe]] uyezdiniñ [[Qazan Tip]] köyündendir.

Müstecip Ülküsal 1899 senesinde doğdı. Qardaşları Saliha - 1904, Meliha - 1906, Necib - 1908, Münib - 1910, Nazım - 1912, Seyfeddin - 1920 senelerinde doğğan eken. Müstecip Ülküsal ilk mektepni  Dobrucada, orta mektepni [[İstanbul]]da oquğandır. [[I Cian cenki]] başlağanda İstanbulğa qaytamağanı içün eki sene [[Köstence]]deki Mecidiye Musulman Seminarıyasına  ketkendir. 1916 senesinde Romaniya cenkke qatılğan soñ seminarıya qapanğan oquvı yarım qalğandır. Bundan soñ özüniñ köyünde ilk mektepte muallimlik yasamağa başlağandır.

1918 senesinde Qırımdaki [[Suleyman Sulkeviç]] ükümeti Qırım köklü olğanlarnı Qırımğa qaytmaları içün çaqırğan soñ bir Rus gemisinde saqlanıp [[Aqyar]]ğa ketti. 1920 senesine qadar başta [[Bağçasaray]]da [[Qaymaz Ağa]] mektebinde daa soñra [[Foti Sala]] mektebinde ocalıq yasadı. Talebelerinen beraber Qırım köylerinde musamereler ötkerdi, milliy davanı desteklegen qonuşmalar yasadı. 1920 senesinde oquvını tamamlamaq içün Qırımdan Türkiyege keldi. 
Polatlıda daa evel Türkiyege köçken amcaları Qavlamet ve Dervişametin qatına bardı. 1921 senesinde Qırımtatar muacirleri köylerinden olğan Qarayavşanda ilk mektepte ocalıq yasadı. Aynı seneniñ yazında İstanbuulğa ketip yarım qalğan oquvına devam etti. 1922 senesinde litseyni tamamlap diplomını alıp Dobrucağa qayttı. [[Bükreş]] Üniversitesi Uquq Fakultetine qayd oldı. 1926 senesinde Uquq Fakultetini tamamlap Avuqat oldı.
Devam etecek....


{{DEFAULTSORT:Ülküsal, Müstecib}}
[[Kategoriya:Cemaat erbapları]]
[[Kategoriya:Yazıcılar]]
