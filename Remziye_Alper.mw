'''Remziye Alper''' ([[1944]] s. d.) – [[Türkiye]]li belli qırımtatar tamırlı opera sanatkârı-soprano.


Remziye Alper Tanrıkulu 1944 senesinde [[Qırım]]nıñ [[Sudaq]] şeerinde dünyağa keldi. Daa eki aylıq ekende ailesi Qırımdan köçip [[Avstriya]]ğa ketti. Avstriyanıñ Bregenss şeeri ve Alberşvende lagerinde 4 sene qaldı. Daa soñra  [[Türkiye]]ge yerleşti.  [[Frida Böhme]], [[Carlo Galeffi]], [[Maria Carena]] kibi ocalarnıñ  közetüvinde oquğanı Ankara Devlet konservatoriyasınıñ yüksek bölügini 1963 senesinde bitirdi. Daa konservatoriyadada oquğan sırada [[Almaniya]]dan kelgen şan pedagogı Prof. [[Clemens Glettenberg]] onı tınlap çoq muvafaqiyetli olacağını añlap [[Münih]]teki yaz kurslarına davet etti. Lâkin talebeliginde ailesiniñ imkânları yetmegeni içün ketalmadı. 1964 senesinde Ankara Devlet Operasında çalışa ekende Prof. Glettenbergniñ yañıdan davetinen bu kurslarğa qatılıp üstün bir muvafaqiyet kösterdi. Daa soñra bu muvafaqiyeti sebebinen, Alman ükümeti tarafından eki senelik DAAD bursunen mukâfatlandırılıp [[Köln]] Muzıka Yüksek Mektebinde Prof. [[Peter Witsch]]nen çalışalma imkânına saip oldı. Mındaqı oquvnı tamamlağan soñ kene [[Türkiye]]ge qaytıp, Ankara Devlet Operasındaki vazifesine devam etti. 
 
1969 senesinde orkestra şefi [[Orhan Tanrıkulu]]nen evlendi. 1974-de [[Roma]]ğa ketip [[Santa Cecilia akademiyası]]niñ imtaanlarını qazandı ve namlı metso-soprano [[Gianna Pederzini]]nen [[Verdi]] operaları hususında çalıştı. Niayet mında aqiqiy ses renki olğan lirik-spinto sopranolığı keşif etildi. Santa Cecilia akademiyasını halq jürisi aldında bergen imtaanda birincilik alıp bitirdi. 

Remziye Alper, 1975 senesinden berli Ankara Devlet Operasında aytqanı prima partilerini qatında, [[AQŞ]], [[İtaliya]], [[Almaniya]], [[Belçika]], [[Frenkistan]], [[İspaniya]], [[Bulğaristan]], [[Macaristan]], [[Romaniya]], [[Avstriya]] kibi memleketlerde pek çoq kontsert berdi, opera temsillerinde oynadı, resitaller ve radio televizion içün programmalar yasadı. 100.cü sene programı çerçevesinde AOŞ ve Avstriyada kontsert ve resitaller berdi. 

1982 senesinde İstanbulğa kelip İstanbul Devlet Operasında solistlikke devam etti, pek çoq zor operada baş rol oynadı ve milletlerarası kontsertlerini devam ettirdi.
 
 
Remziye Alper türlü yarışmalarğa qatılıp pek çoq milletlerarası mukâfat aldı.
 
* 1974  Busetto-Parma, İtaliya, 14-nci Milletlerarası Verdi Sesleri Yarışması, 3-lük mukâfatı
* 1974  Palermo, İtaliya, 11-nci Milletlerarası Yaş Opera Sanatkârları Yarışması, 1-lik mukâfatı 
* 1975  Lonigo-Verona, İtaliya, 12-nci Milletlerarası Kariyer Sanatkârları Yarışması, 3-lük mukâfatı 
* 1976 Sofiya, Bulğaristan, 6-ncı Milletlerarası Şan Yarışması, Konsert Sanatkârlığı, 1-lik mukafâtı
* 1976 Zaltsburg, Avstriya, Milletlerarası Yaş Sanatkârlar Yarışması, Grand City mukafâtı
* 1976 Plevne, Bulğaristan, Katia Popova Fest., Plevne Bülbüli Altın Medali

== Bağlantılar ==
[http://www.remziyealper.8m.com Remziye Alper]


{{DEFAULTSORT:Alper, Remziye}}
[[Kategoriya: Opera Sanatkârları]]
[[Kategoriya: Sanatkârlar]]
[[Kategoriya:Teatr]]
[[Kategoriya:1944 senesinde doğğanlar]]
